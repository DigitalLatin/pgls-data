ÆGYPTIUS DEUM MARTINI INVOCANS, TEMPESTATIS PERICULUM EFFUGIT.
Navita cum quidam Tyrrhenum curreret aequor, Fert iter ad Romam, qui velificante volatu Turbinis impatiens oritur violentia venti, Exiliunt fluctus, feriunt cava vela rudentes. Nutat pinus iners, rapitantur signa chiruscis, Lenis et antennæ coeuntia cornua frendent, Artis inops, stupidus resilit de puppe magister. Stant, unde armatura cadit, fragor æquoris urget. Prora bibit ; dum nauta vomit, perit ars, jacet usus, Spes fugit, ira premit, rapitur lux, morsque minatur Casibus in dubiis, certi vergente salute.
Dum trepidant omnes, Ægyptius haec ait unus, Quin et dum Christi charismata senserat exsors : Martini Deus, eripe nos! Mot dira procella Corruit, et pelagi tumor altus ad ima resedit. Sternitur unda rati, liquidi stetit area campi, Atque immota loci jacuerunt murmura ponti. Gurgitis optati trabe curritur æquor amicum, Littoris ora legunt flabris data vela secundis, Atque petens portum, vada complet nauta celeusma Sic bene pro meritis famulo dat Christus honores, Cujus eunte fide terras, mare, sidera supplet.
