EPISTOLA EX EODEM CONCILIO
DATA AD ATHELBERTUM, REGEM ANGLORUM
.
Domino excellentissimo atque praecellentissimo regi Anglorum Athelberto Bonifacius episcopus ser- vus servorum Dei.
Dum Christianitatis vestrae integritas ita circa conditoris sui cultum excreverit, ut longe lateque resplendeat, et in omni mundo annuntiata, vestrae Deo dignae operationis augmenta referat; enormes largitori omnium bonorum Deo grates exsolvimus, qui vos de excelso prospexit, et in tanto virtutum culmine erexit. Quapropter, gloriose fili, quod ab apostolica sede per coepiscopum nostrum Mellitum postulastis, libenti animo concedimus : id est, ut vestra benignitas in monasterio in Dorovernensi civi- tate constituto, quod sanctus doctor vester Augusti- nus, beatae memoriae Gregorii discipulus, sancti Sal- vatoris nomini consecravit, cui ad praesens praeesse dignoscitur dilectissimus frater noster Laurentius, licenter per omnia monachorum regulariter viven-
tium habitationem statuat : apostolica auctoritate decernentes, ut ipsi vestrae salutis praedicatores mo- nachi, monachorum gregem sibi associent, et eorum vitam sanctam tum moribus exornent. Quae omnia decreta si quis successorum vestrorum regum, sive episcoporum, clericorum, sive laicorum irrita facere tentaverit, a principe apostolorum Petro, et a cun- ctis successoribus suis anathematis vinculo subjaceat, quoadusque quod temerario ausu peregit, Deo pla- cita satisfactione poeniteat, et hujus inquietudinis veram emendationem faciat. In Christo valeas, do- mine fili.
