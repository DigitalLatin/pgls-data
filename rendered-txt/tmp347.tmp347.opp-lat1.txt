SEVERI RHETORIS ET POETAE CARMEN BUCOLICUM DE VIRTUTE SIGNI CRUCIS DOMINI.
AEGON, BUCULUS, TITYRUS.
AEGON.
Quidnam, solivagus, Bucule, tristia
Demissis graviter luminibus, gemis?
Cur manant lacrymis largifluis genae?
Fac, ut norit amans tui.
BUCULUS.
5 AEgon, quaeso, sinas alta silentia
AEgris me penitus condere sensibus.
Nam vulnus reserat, qui mala publicat :
Claudit, qui tacitum premit.
AEGON.
Contra est, quam loqueris : recta nec autumas :
10 Nam divisa, minus sarcina fit gravis :
Et quidquid tegitur, saevius incoquit.
Prodest sermo doloribus.
BUCULUS.
Scis, AEgon, gregibus quam fuerim potens :
Ut totis pecudes fluminibus vagae
15 Complerent etiam concava vallium,
Campos et juga montium :
Nunc lapsae penitus spes opis est meae :
Et longus peperit quae labor omnibus
Vitae temporibus, perdita biduo.
20 Cursus tam citus est malis.
Haec jam dira lues serpere dicitur.
Pridem Pannonios, Illyricos quoque,
Et Belgas graviter stravit : et impio
Cursu nos quoque nunc petit.
AEGON.
25 Sed tu qui solitus nosse salubribus
Succis, perniciem pellere noxiam :
Cur non, anticipans quae metuenda sunt,
Admosti medicas manus?
BUCULUS.
Tanti nulla metus pervia signa sunt,
30 Sed quod corripit, id morbus et opprimit :
Nec languere sinit, nec patitur moras.
Sic mors ante luem venit.
Plaustris subdideram fortia corpora
Lectorum studio quo potui, boum,
35 Queis montis geminae consona tinnulo
Concentu crepitacula,
AEtas consimilis, setaque concolor :
Mansuetudo eadem, robur idem fuit,
Et fatum, medio nam ruit aggere
40 Par victum parili nece.
Mollito penitus farra dabam solo.
Largis putris erat gleba liquoribus.
Sulcos perfacilis stiva tetenderat;
Nusquam vomer inhaeserat :
45 Laevus bos subito labitur impetu,
AEstas quem domitum viderat altera.
Tristem continuo desero conjugem,
Nil jam plus metuens mali,
Dicto sed citius consequitur necem
50 Semper qui fuerat
a
et integer,
Tunc longis quatiens ilia pulsibus,
Victum deposuit caput.
AEGON.
Angor, discrucior, moereo, lugeo.
Damnis quippe tuis, non secus ac meis,
55 Pectus conficitur; sed tamen arbitror,
Salvos esse greges tibi.
BUCULUS.
Illuc tendo miser, quo gravor acrius.
Nam solamen erat vel minimum mali,
Si fetura daret posterior mihi,
60 Quod praesens rapuit lues.
Sed quis vera putet? progeniem quoque
Exstinctam pariter, vidi ego cernuam
Invicem gravidam, vidi animas duas
Uno in corpore perditas.
65 Hic fontis renuens, graminis immemor,
Errat succiduo bucula poplite,
Nec longum refugit : sed graviter ruit
Leti compede claudicans.
At parte ex alia, qui vitulus modo
70 Lascivas saliens texuerat vias,
Ut matrem subiit : mox ibi morbido
Pestem traxit ab ubere.
Mater tristifico vulnere saucia,
Ut vidit vituli condita lumina :
75 Mugitus iterans, ac misere gemens,
Lapsa est : et voluit mori.
Tunc tamquam metuens, ne sitis aridas
Fauces opprimeret : sic quoque dum jacet
Admovit
b
ubera mortuo.
80 Post mortem pietas viget.
Hinc taurus solidi vir gregis, et pater,
Cervicis valida frontis et arduae,
Laetus dum sibimet plus nimio placet,
a Al. add.
sanus
.
b Al. add.
moriens
.
Prato concidit herbido.
85 Quam multis foliis silva cadentibus
Nudatur gelidis tacta aquilonibus,
Quam densis fluitant velleribus nives
Tam crebrae pecudum neces.
Nunc totum tegitur funeribus solum,
90 Inflantur tumidis corpora ventribus,
Albent lividulis lumina nubibus,
Tenso crura rigent pede.
Jam circum volitant agmina tristium,
Dirarumque avium, jamque canum greges
95 Insistunt laceris visceribus frui.
Heu, cur non etiam meis!
Quidnam, quaeso, quid est, quod vario modo
Fatum triste necis transilit alteros,
Affligitque alios? en tibi Tityrus
100 Salvo laetus agit grege.
Ipsum contueor. Dic age, Tityre,
Quis te subripruit cladibus his Deus,
Ut pestes pecudum, quae populata sit
Vicinos, tibi nulla sit?
TITYRUS.
105 Signum quod perhibent esse Crucis Dei :
Magnis qui colitur solus in urbibus
Christus, perpetui gloria Numinis,
Cujus filius unicus.
Hoc signum mediis frontibus additum.
110 Cunctarum pecudum certa salus fuit.
Sic vero Deus hoc nomine praepotens
Salvator vocitatus est.
Fugit continuo saeva Ines greges :
Morbis nil licuit. Si tamen hunc Deum
115 Exorare velis : credere sufficit.
Vocum
c
sola fides juvat.
Non ullis madida est ara cruoribus,
Nec morbus pecudum caede repellitur,
Sed simplex animi purificatio
120 Optatis fruitur bonis.
AEGON>
Haec si certa probas, Tityre, nil moror,
Quia veris famuler relligionibus.
Errorem veterem diffugiam libens :
Nam fallax, et inanis est.
125 Atque jam properat mens mea visere
Summi templa Dei : quin age, Bucule,
Non longam pariter congredimur viam,
Christi et
d
numen agnoscimus.
Et me consiliis jungite prosperis :
130 Nam cur addubitem, quin homini quoque
Signum prosit idem perpete saeculo,
Quo vis morbida vincitur?
c An
votum?
d Al.
Numina noscimus
.
