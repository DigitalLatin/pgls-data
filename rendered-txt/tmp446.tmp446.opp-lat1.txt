APPENDICIS PARS ALTERA, COMPLECTENS LATINA QUAEDAM OPUSCULA S. Hieronymo olim falso tum in editis cum mss. libris attributa.
ADMONITIO IN SUBJECTUM LIBELLUM.
Hunc sane diligentem atque eruditum libellum veteres editores Hieronymiano cognomini libro de
Locis
continuo subdiderunt, utpote quem, licet S. Doctoris fetum non esse bonis argumentis colligerent, ad ejus tamen operum collectionem pertinere non ignorarent, nec penitus repudiare contra vetustiorum testimonia auderent : quod temere factum a Martianaeo, qui illum hinc jussit exsulare, nemo non im- probant. Et vero quaedam ipsius operis germanitatem videantur asserere, atque haec sunt in primis : Auctorem videri Syriace scire : tum quae de Sychem et Saronna tradit, Judaicae illum geographiae satis peritum designare; quae duo quantum prae caeteris Hieronymo conveniant, non est qui ignoret. Nam quod de Smyrna Lyciae civitate loquens, ipsum de nomine laudet Hieronymum, quae palmaris erudito- rum est ratio, ut hunc ab Hieronymo librum abjudicent, non usque adeo firmum argumentum visum est Erasmo, quandoquidem potuit illa studiosi alicujus notatio ex margine in textum irrepsisse. Quod quidem eo fit verosimilius, quod non iisdem atque apud S. Doctorem verbis recitatur hic locus :
Porro Hieronymus in libris Hebraeorum Nominum ponit myrrham, et interpretatur amaram
. Nec desunt denique doctorum hominum testimonia, atque eorum cum primis, qui criticae artis gloriam sustinuerunt, Ca- sauboni Scaligerique, quorum alter miraculo hic enarrato fidem tanquam ex Hieronymi auctoritate adhibet, alter auctorem impense laudat.
Nihilosecius, quae ejus auctorem non esse Hieronymum persuadeant, potiora sunt nobis momenta. Enimvero Bedae, in cujus quoque operibus continetur vulgatusque est, multo verius tribuitur, nam et ea tempera, et ejus Auctoris ingenium tota scriptionis series ac stylus refert. E contrario quis haec putet ad Hieronymi aevum spectare, ubi de Damasco loquens Auctor,
Nunc,
inquit,
Saracenorum metro- polis esse perhibetur. Unde et rex eorum Navvias famosam in ea tibi suaeque genti basilicam dedicavit, Christianis in circuitu civibus Baptistae Joannis ecclesiam frequentantibus :
cum tandiu post S. Doctoris obitum saeculo
VII
Saraceni Damasco potiti sint? Nec scripsisset Hieronymus,
Arabia sacra interpretari dicitur : eo quod sit regio thurifera odores creans,
quae totidem verba sunt Isidori Hispalensis,
Originum
I.
XIV
, cap. 3, ut et ista,
Chios insula, cujus nomen Syra lingua masticem designat, eo quod ibi mastix gignitur :
et pleraque alia ex eodem libro paulo immutatis verbis descripta. Sed et ex Hieronymi ipsius Commentariis nonnulla delibantur, quod ex Joppe titulo atque aliis subinde, quos lectori conferendos relinquimus, plane constabit. Quamobrem non videmus, cui verius ascribatur, quam Bedae, cui hoc erat etiam in more positum, ut ex aliorum scriptis sua passim consarcinaret. In cod. autem nostro ms. quem domi habemus, et ad quem vulgatum exegimus, errorem ipsa cavet inscriptio :
Nomina Regionum atque Locorum de Actibus apostolorum, non ab Hieronymo, sed ab alio quodam descripta
.
