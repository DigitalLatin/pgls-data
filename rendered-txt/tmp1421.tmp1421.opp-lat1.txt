EXCELLENTISSIMO ET EMINENTISSIMO PRINCIPI, ET D. D. LUDOVICO BORBONIO S. R. E. PRESBYTERO CARDINALI TIT. S. MARIÆ DE SCALA , ARCHIEPISCOPO TOLETANO , CANCELLARIO MAJORI CASTELLÆ, ADMINISTRATORI ATORI ARCHIEPISCOPATUS HISPALENSIS, COMITI CHINCHONIS , MAGNATI HISPANIÆ PRIMÆ CLASSIS , PRÆCLARI REGII ORDINIS HISPANICI CAROLI III MAGNA CRUCE , ATQUE ORDINUM SS. JANUARII ET FERDINANDI INSIGNIBUS DECORATO, ETC.
FAUSTINUS AREVALUS.
Non dubitabam, Princeps eminentissime, quin opus sexto abhinc anno auspiciis et munificentia Domini mei Francisci Lorenzanæ S. It. E. cardinalis edi cæptum, et nunc tandem post tot tantarumque rerum discrimina ad exitum perductum, gratum tibi acceptumque, si a me offerretur, futurum esset; tamen, ne id facere auderem, impediebar cum ingenuo quodam pudore, conscientiaque tenuitatis meæ, tum maxime amplitudinis tuæ contem­ platione, quæ quanta sit, quantique fieri ab omnibus debeat, non poteram non intelligere. Ac destitissem plane, fateor, ab eo tibi offerendo, omnemque istam cogitationem penitus abjecissem, nisi i, quem proxime nominavi, Franciscus Lorenzana cardinalis gravissima sua auctoritate intercessisset; qui quidem dubium ac verecundantem suadendo atque hortando, ac tantum non jubendo, cogendoque, ad id impulit quod me vides modo facere, timide quidem ac pudenter, sed tamen obsequentissime, ut decet, et humillime. Et sane qui facere poteram ut ei morem non gererem? Nec vero hic quidquam aliud, etsi postulare id a me locus videtur, de illius viri laudibus attingam; quod minime necesse est apud te qui eum et jam inde a prima pueritia plane cognitum ac perspectum habes, et observare etiamnum, ac diligere, non secus atque parentem filius, perseveras. Sed ad Isidorum accedamus. Eat hic profecto communis omnium nostrum, quicunque Hispani nati sumus, magister et parens. Sed, præter com­ munia cætera, sunt illi tecum quædam propria, quæ faciunt ut jure quodam vestro uterque, et ille, perfecta jam ejus operum Editione, venire ad te debeat, et tu vicissim advenientem excipere. Rexit ille, at quanta cæ­ terarum sedium approbatione, ne dicam, invidia ! rexit Hispalensem Ecclesiam; idemque concilio Toletano IV omnium celeberrimo præfuit, et luculentissimos canones digessit. Vides igitur, eminentissime Princeps, quam istud opus proprie ad te respiciat, qui exemplo parentis optimi, serenissimi Hispaniarum infantis Ludovici Bor bonii, utramque sedem Toletanam et Hispalensem singulari prudentia regis, et sanctissimi moribus informas. Succurrebat etiam illud quod Joannes Grialius Philippo III, [Hispaniarum regi catholico, jam olim suggessit, dum regiam Matritensem Isidori operum Editionem illi nuncuparet; cujus Isidori, inquit, ipse a stirpe genus ducis. Sed gratius fortasse jucundiusque tibi accidet, quod Notkerus Balbulus Salomonem, Constantiensem deinde episcopum, sæculo nono præmonebat, cum aliquot rerum ecclesiasticarum scriptores illi commendaret : < Libri, ait, lsidori Hispalensis episcopi, Etymologiarum nomine titulati, omnimoda te perficiunt scientia. Item Sententiarum ejus utilissimus liber. Item alius de Officiis et ordinibus ecclesiasticis. Qui tibi mox Dei gra­ tia futuro sacerdoti maxime sunt necessarii; in quibus omnem rationem, et nomina singularum festivitatum et jejuniorum reperies, ut praeco Dei populo futuras stationes prænuntiare possis. » Quibus doctrinis cum ipse , Princeps eminentissime et Præsul amplissime, a pueritia assueveris, quippe gravissima exercitatus disciplina, ut hoc tanto munere, ad religionis catholicæ amplificationem et ad Hispaniæ decus, quam diutissime incolumis fungaris, omnium bonorum votis mea adjungere nunquam intermittam.
Ex Urbe, prime Idus Martias, an. 1803.
