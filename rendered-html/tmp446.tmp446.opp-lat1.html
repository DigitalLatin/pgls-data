<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><meta name="author" content="" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"></div><!--TEI front--><h2>Table of contents</h2><ul class="toc toc_body"><li class="toc"><span class="headingNumber">1. </span><a class="toc toc_0" href="#index.xml-body.1_div.1">APPENDICIS PARS ALTERA, COMPLECTENS LATINA QUAEDAM OPUSCULA S. Hieronymo olim falso tum in editis cum mss. libris attributa.</a><ul class="toc"><li class="toc"><span class="headingNumber">1.1. </span><a class="toc toc_1" href="#index.xml-body.1_div.1_div.1">ADMONITIO IN SUBJECTUM LIBELLUM.</a></li></ul></li></ul><!--TEI body--><div class="edition" id="index.xml-body.1_div.1"><h2><span class="headingNumber">1. </span><span class="head"><span class="titlem">APPENDICIS PARS ALTERA, COMPLECTENS LATINA QUAEDAM OPUSCULA S. Hieronymo olim falso tum in editis cum mss. libris attributa.</span></span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head"><span class="titlem">ADMONITIO IN SUBJECTUM LIBELLUM.</span></span></h3><p>Hunc sane diligentem atque eruditum libellum veteres editores Hieronymiano cognomini libro de <span style="font-style:italic">Locis</span> continuo subdiderunt, utpote quem, licet S. Doctoris fetum non esse bonis argumentis colligerent, ad ejus tamen operum collectionem pertinere non ignorarent, nec penitus repudiare contra vetustiorum testimonia auderent : quod temere factum a Martianaeo, qui illum hinc jussit exsulare, nemo non im- probant. Et vero quaedam ipsius operis germanitatem videantur asserere, atque haec sunt in primis : Auctorem videri Syriace scire : tum quae de Sychem et Saronna tradit, Judaicae illum geographiae satis peritum designare; quae duo quantum prae caeteris Hieronymo conveniant, non est qui ignoret. Nam quod de Smyrna Lyciae civitate loquens, ipsum de nomine laudet Hieronymum, quae palmaris erudito- rum est ratio, ut hunc ab Hieronymo librum abjudicent, non usque adeo firmum argumentum visum est Erasmo, quandoquidem potuit illa studiosi alicujus notatio ex margine in textum irrepsisse. Quod quidem eo fit verosimilius, quod non iisdem atque apud S. Doctorem verbis recitatur hic locus : <span style="font-style:italic">Porro Hieronymus in libris Hebraeorum Nominum ponit myrrham, et interpretatur amaram</span>. Nec desunt denique doctorum hominum testimonia, atque eorum cum primis, qui criticae artis gloriam sustinuerunt, Ca- sauboni Scaligerique, quorum alter miraculo hic enarrato fidem tanquam ex Hieronymi auctoritate adhibet, alter auctorem impense laudat.</p><p>Nihilosecius, quae ejus auctorem non esse Hieronymum persuadeant, potiora sunt nobis momenta. Enimvero Bedae, in cujus quoque operibus continetur vulgatusque est, multo verius tribuitur, nam et ea tempera, et ejus Auctoris ingenium tota scriptionis series ac stylus refert. E contrario quis haec putet ad Hieronymi aevum spectare, ubi de Damasco loquens Auctor, <span style="font-style:italic">Nunc,</span> inquit, <span style="font-style:italic">Saracenorum metro- polis esse perhibetur. Unde et rex eorum Navvias famosam in ea tibi suaeque genti basilicam dedicavit, Christianis in circuitu civibus Baptistae Joannis ecclesiam frequentantibus :</span> cum tandiu post S. Doctoris <span class="pagebreak" id="index.xml-pb-d30e107">[Page 1357]</span> <span class="pagebreak" id="index.xml-pb-d30e109">[Page 1358]</span> obitum saeculo <span class="smallcap">VII</span> Saraceni Damasco potiti sint? Nec scripsisset Hieronymus, <span style="font-style:italic">Arabia sacra interpretari dicitur : eo quod sit regio thurifera odores creans,</span> quae totidem verba sunt Isidori Hispalensis, <span style="font-style:italic">Originum</span> I. <span class="smallcap">XIV</span>, cap. 3, ut et ista, <span style="font-style:italic">Chios insula, cujus nomen Syra lingua masticem designat, eo quod ibi mastix gignitur :</span> et pleraque alia ex eodem libro paulo immutatis verbis descripta. Sed et ex Hieronymi ipsius Commentariis nonnulla delibantur, quod ex Joppe titulo atque aliis subinde, quos lectori conferendos relinquimus, plane constabit. Quamobrem non videmus, cui verius ascribatur, quam Bedae, cui hoc erat etiam in more positum, ut ex aliorum scriptis sua passim consarcinaret. In cod. autem nostro ms. quem domi habemus, et ad quem vulgatum exegimus, errorem ipsa cavet inscriptio : <span style="font-style:italic">Nomina Regionum atque Locorum de Actibus apostolorum, non ab Hieronymo, sed ab alio quodam descripta</span>.</p></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a>Â </div><address>Date: 2015<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T18:46:40Z.
	       SAXON HE 9.8.0.5.
		 --></address></div></body></html>