<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Praefatio</title><meta name="author" content="Prudentius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Praefatio" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Praefatio</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><div class="pagebreak" id="index.xml-pb-d30e60">[Page p.2]</div><h3><span class="headingNumber">1.1. </span><span class="head">Praefatio</span></h3><div class="l">Per quinquennia iam decem,</div><div class="l">ni fallor, fuimus; septimus insuper</div><div class="l">annum cardo rotat, dum fruimur sole volubili. </div><div class="l">instat terminus, et diem</div><div class="l">vicinum senio iam Deus adplicat.</div><div class="l">quid nos utile tanti spatio temporis egimus?</div><div class="l">aetas prima crepantibus</div><div class="l">flevit sub ferulis. mox docuit toga</div><div class="l">infectum vitiis falsa loqui, non sine crimine.</div><div class="l">tum lasciva protervitas </div><div class="l">et luxus petulans (heu pudet ac piget!)</div><div class="l">foedavit iuvenem nequitiae sordibus ac luto.</div><div class="l">exim iurgia turbidos</div><div class="l">armarunt animos, et male pertinax</div><div class="l">vincendi studium subiacuit casibus asperis. </div><div class="l">bis legum moderamine</div><div class="l">frenos nobilium reximus urbium,</div><div class="l">ius civile bonis reddidimus, terruimus reos.</div><div class="l">tandem militiae gradu</div><div class="l">evectum pietas principis extulit </div><div class="l">adsumptum propius stare iubens ordine proximo.</div><div class="pagebreak" id="index.xml-pb-d30e107">[Page p.4]</div><div class="l">haec dum vita volans agit,</div><div class="l">inrepsit subito canities seni,</div><div class="l">oblitum veteris me Saliae consulis arguens,</div><div class="l">sub quo prima dies mihi </div><div class="l">quam multas hiemes volverit, et rosas</div><div class="l">pratis post glaciem reddiderit, nix capitis probat,</div><div class="l">numquid talia proderunt</div><div class="l">carnis post obitum vel bona vel mala </div><div class="l">cum iam, quidquid id est quod fueram, mors aboleverit? </div><div class="l">dicendum mihi: ‘quisquis es,</div><div class="l">mundum, quem coluit, mens tua perdidit.</div><div class="l">non sunt illa Dei, quae studuit, cuius habeberis.’</div><div class="l">atqui fine sub ultimo</div><div class="l">peccatrix anima stultitiam exuat: </div><div class="l">saltem voce Deum concelebret, si meritis nequit,</div><div class="l">hymnis continuet dies,</div><div class="l">nec nox ulla vacet quin Dominum canat;</div><div class="l">pugnet contra hereses, catholicam discutiat fidem,</div><div class="l">conculcet sacra gentium, </div><div class="l">labem, Roma, tuis inferat idolis,</div><div class="l">carmen martyribus devoveat, laudet apostolos,</div><div class="l">haec dum scribo vel eloquor,</div><div class="l">vinclis o utinam corporis emicem</div><div class="l">liber, quo tulerit lingua sono mobilis ultimo! </div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Prudentius.
	    Date: 2015-11-18<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:03:51Z.
	       SAXON HE 9.8.0.5.
		 --></address></div></body></html>