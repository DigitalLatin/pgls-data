<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Ludus Septem Sapientum</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Ludus Septem Sapientum" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Ludus Septem Sapientum</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">AUSONIUS CONSUL DREPANIO PROCONSULI sal.</span></h3><div class="l">ignoscenda istaec an cognoscenda rearis,</div><div class="l">adtento, Drepani, perlege iudicio,</div><div class="l">aequanimus fiam te iudice, sive legenda,</div><div class="l">sive tegenda putes carmina, quae dedimus,</div><div class="l">nam primum est meruisse tuum, Pacate, favorem: </div><div class="l">proxima defensi cura pudoris erit.</div><div class="l">possum ego censuram lectoris ferre severi</div><div class="l">et possum modica laude placere mihi:</div><div class="l">novit equus plausae sonitum cervicis amare,</div><div class="l">novit et intrepidus verbera lenta pati. </div><div class="l">Maeonio qualem cultum quaesivit Homero</div><div class="l">censor Aristarchus normaque Zenodoti!</div><div class="l">pone obelos igitur primorum stigmata vatum:</div><div class="l">palmas, non culpas esse putabo meas;</div><div class="l">et correcta magis quam condemnata vocabo, </div><div class="l">adponet docti quae mihi lima viri.</div><div class="l">interea arbitrii subiturus pondera tanti</div><div class="l">optabo, ut placeam; si minus, ut lateam.</div><div class="pagebreak" id="index.xml-pb-d30e101">[Page v.1.p.312]</div></div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">Prologus</span></h3><div class="l">Septem sapientes, nomen quibus istud dedit</div><div class="l">Ssuperior aetas nec secuta sustulit,</div><div class="l">hodie in orchestram palliati prodeunt,</div><div class="l">quid erubescis tu, togate Romule,</div><div class="l">scaenam quod introibunt tam clari viri?</div><div class="l">nobis pudendum hoc, non et Atticis quoque:</div><div class="l">quibus theatrum curiae praebet vicem. </div><div class="l">nostris negotis sua loca sortito data:</div><div class="l">campus comitiis, ut conscriptis curia,</div><div class="l">forum atque rostra separat ius 1 civium,</div><div class="l">una est Athenis atque in omni Graecia</div><div class="l">ad consulendum publici sedes loci, </div><div class="l">quam in urbe nostra sero luxus condidit,</div><div class="l">aedilis olim scaenam tabulatam dabat</div><div class="l">subito excitatam nulla mole saxea.</div><div class="l">Murena sic et Gallius: nota eloquar,</div><div class="l">postquam potentes nec verentes sumptuum </div><div class="l">nomen perenne crediderunt, si semel</div><div class="l">constructa moles saxeo fundamine</div><div class="l">in omne tempus conderet ludis locum:</div><div class="pagebreak" id="index.xml-pb-d30e146">[Page v.1.p.314]</div><div class="l">cuneata crevit haec theatri inmanitas:</div><div class="l">Pompeius hanc et Balbus et Caesar dedit </div><div class="l">Octavianus concertantes sumptibus.</div><div class="l">sed quid ego istaec? non hac de causa huc prodii,</div><div class="l">ut expedirem, quis theatra, quis forum,</div><div class="l">quis condidisset privas partes moenium:</div><div class="l">set ut verendos disque laudatos viros </div><div class="l">praegrederer aperiremque, quid vellent sibi.</div><div class="l">Pronuntiare suas solent sententias,</div><div class="l">quas quisque iam prudentium anteverterit.</div><div class="l">scitis profecto, quae sint; set si memoria</div><div class="l">rebus vetustis claudit, veniet ludius </div><div class="l">edissertator harum, quas teneo minus.</div></div><div class="textpart" id="index.xml-body.1_div.1_div.3"><h3><span class="headingNumber">1.3. </span><span class="head">LUDIUS</span></h3><div class="l">DELPHIS Solonem scripse fama est Atticum</div><div class="l"><span lang="grc" class="foreign">γνῶθι σεαυτόν</span>, quod Latinum est: nosce te.</div><div class="l">multi hoc Laconis esse Chilonis putant.</div><div class="l">Spartane Chilon, sit tuum necne, ambigunt, </div><div class="l">quod iuxta fertur, <span lang="grc" class="foreign">ὄρα τέλοσ μακροῦ βίου</span>,</div><div class="l">finem intueri longae vitae qui iubes.</div><div class="l">multi hoc Solonem dixe Croeso existimant.</div><div class="l">et Pittacum dixisse fama est Lesbium</div><div class="l"><span lang="grc" class="foreign">γίγνωσκε καιρόν</span>: tempus ut noris, iubet.</div><div class="l">set <span lang="grc" class="foreign">καιρὸσ</span> iste tempestivum tempus est.</div><div class="l">Bias Prieneus dixit <span lang="grc" class="foreign">οἱ πλεῖστοι κακοί</span>,</div><div class="l">quod est Latinum, plures hominum sunt mali;</div><div class="l">set inperitos scito, quos dixit malos.</div><div class="pagebreak" id="index.xml-pb-d30e220">[Page v.1.p.316]</div><div class="l"><span lang="grc" class="foreign">μελέτη τὸ πᾶν</span>, Periandri id est Corinthii,</div><div class="l">meditationem posse totum qui putat.</div><div class="l"><span lang="grc" class="foreign">ἄριστον μέτρον</span> esse dicit Lindius</div><div class="l">Cleobulus: hoc est, optimus cunctis modus.</div><div class="l">Thales set <span lang="grc" class="foreign">ἐγγύα</span>, <span lang="grc" class="foreign">πάρα δ</span>' <span lang="grc" class="foreign">ἄτα</span> protulit,</div><div class="l">spondere qui nos, noxa quia praes est, vetat. </div><div class="l">hoc nos monere faeneratis non placet.</div><div class="l">Dixi: recedam, legifer venit Solon.</div></div><div class="textpart" id="index.xml-body.1_div.1_div.4"><h3><span class="headingNumber">1.4. </span><span class="head">SOLON</span></h3><div class="l">DE more Graeco prodeo in scaenam Solon,</div><div class="l">septem sapientum fama cui palmam dedit.</div><div class="l">set famae 1 non est iudicii severitas; </div><div class="l">neque enim esse primum me, verum unum existimo,</div><div class="l">aequalitas quod ordinem nescit pati.</div><div class="l">recte olim ineptum Delphicus suasit deus</div><div class="l">quaerentem, quisnam primus sapientum foret,</div><div class="l">ut in orbe tereti nominum sertum inderet, </div><div class="l">ne primus esset, ne vel imus quispiam.</div><div class="l">eorum e medio prodeo gyro Solon,</div><div class="l">ut, quod dixisse Croeso regi existimor,</div><div class="l">id omnis hominum secta sibi dictum putet.</div><div class="l">Graece coactum est <span lang="grc" class="foreign">ὄρα τέλοσ μακροῦ βίου</span>,</div><div class="l">quod longius fit, si Latine dixeris:</div><div class="l">spectare vitae iubeo cunctos terminum.</div><div class="l">proinde miseros aut beatos dicere</div><div class="l">evita, quod sunt semper ancipiti in statu.</div><div class="l">id adeo sic est. si queam, paucis loquar. </div><div class="pagebreak" id="index.xml-pb-d30e296">[Page v.1.p.318]</div><div class="l">Rex an tyrannus Lydiae, Croesus, fuit</div><div class="l">his in beatis, dives insanum in modum,</div><div class="l">lateribus aureis templa qui divis dabat,</div><div class="l">is me evocavit. venio dicto oboediens,</div><div class="l">meliore ut uti rege possint Lydii. </div><div class="l">rogat, beatum prodam, si quem noverim.</div><div class="l">Tellena dico civem non ignobilem:</div><div class="l">pro patria pugnans iste vitam obiecerat.</div><div class="l">despexit, alium quaerit, inveni Aglaum:</div><div class="l">fines agelli proprii is numquam excesserat. </div><div class="l">at ille ridens: “ Quo dein me ponis loco,</div><div class="l">beatus orbe toto qui solus vocor? ”</div><div class="l"><span class="q">‘Spectandum’</span> dico <span class="q">‘terminum vitae prius:’</span></div><div class="l"><span class="q">‘tum iudicandum, si manet felicitas.’</span></div><div class="l">dictum moleste Croesus accepit: ego </div><div class="l">relinquo regem, bellum ille in Persas parat,</div><div class="l">profectus, victus, vinctus, regi deditus,</div><div class="l">stat ille, captans funeris iam instar sui,</div><div class="l">qua flamma totum se per ambitum dabat</div><div class="l">volvens in altum tumidos aestu globos. </div><div class="l">ac paene sero Croesus ingenti sono,</div><div class="l"><span class="q">‘O vere vates,’</span> inquit, <span class="q">‘O Solon, Solon ’</span></div><div class="l">clamore magno ter Solonem nuncupat.</div><div class="l">qua voce Cyrus motus, extingui iubet</div><div class="l">gyrum per omnem et destrui ardentem pyram: </div><div class="l">et commodum profusus imber nubibus</div><div class="l">repressit ignem. Croesus ad regem illico</div><div class="l">per militarem ducitur lectam manum:</div><div class="l">interrogatur, quem Solonem diceret</div><div class="l">et quam ciendi causam haberet nominis? </div><div class="l">seriem per omnem cuncta regi edisserit.</div><div class="l">miseratur ille vimque fortunae videns</div><div class="l">laudat Solonem: Croesum inde in amicis habet</div><div class="pagebreak" id="index.xml-pb-d30e381">[Page v.1.p.320]</div><div class="l">vinctumque pedicis aureis secum iubet,</div><div class="l">reliquum quod esset vitae, totum degere. </div><div class="l">ego duorum regum testimonio</div><div class="l">laudatus et probatus ambobus fui.</div><div class="l">quodque uni dictum est, quisque sibi dictum putet.</div><div class="l">Ego iam peregi, qua de causa huc prodii.</div><div class="l">venit ecce Chilon. vos valete et plaudite. </div></div><div class="textpart" id="index.xml-body.1_div.1_div.5"><h3><span class="headingNumber">1.5. </span><span class="head">CHILON</span></h3><div class="l">LUMBI sedendo, oculi spectando dolent,</div><div class="l">manendo Solonem, quoad ad se se recipiat.1</div><div class="l">hui, quam pauca, di, locuntur Attici!</div><div class="l">unam trecentis versibus sententiam</div><div class="l">tandem peregit meque respectans abit. </div><div class="l">Spartanus ego sum Chilon, qui nunc prodeo.</div><div class="l">brevitate nota, qua Lacones utimur,</div><div class="l">commendo nostrum <span lang="grc" class="foreign">γνῶθι σεαυτόν</span>, nosce te,</div><div class="l">quod in columna iam tenetur Delphica.</div><div class="l">labor molestus iste fructi est optimi, </div><div class="l">quid ferre possis, quidve non, dinoscere;</div><div class="l">noctu diuque, quae geras, quae gesseris,</div><div class="l">ad usque puncti tenuis instar quaerere.2</div><div class="l">officia cuncta, pudor, honor, constantia</div><div class="l">in hoc, et ulla spreta nobis gloria. </div><div class="l">Dixi: valete memores, plausum non moror.</div><div class="pagebreak" id="index.xml-pb-d30e436">[Page v.1.p.322]</div></div><div class="textpart" id="index.xml-body.1_div.1_div.6"><h3><span class="headingNumber">1.6. </span><span class="head">CLEOBULUS</span></h3><div class="l">CLEOBULUS ego sum, parvae civis insulae,</div><div class="l">magnae sed auctor, qua cluo, sententiae:</div><div class="l"><span lang="grc" class="foreign">ἄριστον μέτρον</span> quem dixisse existimant.</div><div class="l">interpretare tu, qui orchestrae proximus </div><div class="l">gradibus propinquis in quatuordecim sedes:</div><div class="l"><span lang="grc" class="foreign">ἄριστον μέτρον</span> an sit optimus modus,</div><div class="l">dic! adnuisti? gratiam habeo, persequar</div><div class="l">per ordinem, iam dixit ex isto loco</div><div class="l">Afer poeta vester <span class="q">‘ut ne quid nimis,’</span> 1</div><div class="l">et noster quidam <span lang="grc" class="foreign">μηδὲν ἄγαν</span>.2 huc pertinet</div><div class="l">uterque sensus, Italus seu Dorius.</div><div class="l">fandi, tacendi, somni, vigilii is modus,</div><div class="l">beneficiorum, gratiarum, iniuriae,</div><div class="l">studii, laborum: vita in omni quidquid est, </div><div class="l">istum requirit optimae pausae modum.</div><div class="l">Dixi: recedam, sit modus, venit Thales.</div></div><div class="textpart" id="index.xml-body.1_div.1_div.7"><h3><span class="headingNumber">1.7. </span><span class="head">THALES</span></h3><div class="l">MILESIUS sum Thales, aquam qui principem</div><div class="l">rebus creandis 3 dixi, ut vates Pindarus, 4</div><div class="l"><span class="add">⟨cuique olim iussu Apollinis tripodem aureum 5⟩</span></div><div class="l">dedere piscatores extractum mari; </div><div class="l">namque hi iubente Delio me legerant,</div><div class="l">quod ille munus hoc sapienti miserat.</div><div class="pagebreak" id="index.xml-pb-d30e503">[Page v.1.p.324]</div><div class="l">ego recusans non recepi et reddidi</div><div class="l">ferendum ad alios, quos priores crederem.</div><div class="l">dein per omnes septem sapientes viros </div><div class="l">missum ac remissum rursus ad me deferunt.</div><div class="l">ego receptum consecravi Apollini;</div><div class="l">nam si sapientem deligi Phoebus iubet,</div><div class="l">non hominem quemquam, set deum credi decet.</div><div class="l">Is igitur ego sum. causa set in scaenam fuit </div><div class="l">mihi prodeundi, quae duobus ante me,</div><div class="l">adsertor ut sententiae fierem meae.</div><div class="l">ea displicebit, non tamen prudentibus,</div><div class="l">quos docuit usus et peritos reddidit.</div><div class="l">' en <span lang="grc" class="foreign">ἐγγύα</span>, <span lang="grc" class="foreign">πάρα δ</span>' <span lang="grc" class="foreign">ἄτα</span>, graece dicimus:</div><div class="l">Latinum est, sponde, noxa set praesto tibi.</div><div class="l">per mille possem currere exempla, ut probem</div><div class="l">praedes vadesque paenitudinis reos.</div><div class="l">sed nolo quemquam nominatim dicere:</div><div class="l">sibi quisque vestrum dicat et secum putet, </div><div class="l">spondere quantis damno fuerit et malo.</div><div class="l">gratum hoc officium maneat ambobus tamen.</div><div class="l">Pars plaudite ergo, pars offensi explodite.</div></div><div class="textpart" id="index.xml-body.1_div.1_div.8"><h3><span class="headingNumber">1.8. </span><span class="head">BIAS</span></h3><div class="l">BIAS Prieneus <span class="add">⟨quod 1⟩</span> dixi o<span lang="grc" class="foreign">ἱ πλεῖστοι κακοι</span>,</div><div class="l">Latine dictum suspicor: plures mali. </div><div class="l">dixisse nollem; veritas odium parit.2</div><div class="l">malos sed imperitos dixi et barbaros,</div><div class="l">qui ius et aequum et sacros mores neglegunt.</div><div class="l">nam populus iste, quo theatrum cingitur,</div><div class="l">totus bonorum est. hostium tellus habet, </div><div class="pagebreak" id="index.xml-pb-d30e580">[Page v.1.p.326]</div><div class="l">dixisse quos me creditis, plures malos,</div><div class="l">sed nemo quisquam tam malus iudex fuat,</div><div class="l">quin iam bonorum partibus se copulet,</div><div class="l">sive ille vere bonus est, seu dici studet.</div><div class="l">iam fugit illud nomen invisum mali. </div><div class="l">Abeo. valete et plaudite, plures boni.1</div></div><div class="textpart" id="index.xml-body.1_div.1_div.9"><h3><span class="headingNumber">1.9. </span><span class="head">PITTACUS</span></h3><div class="l">MYTILENA ego ortus Pittacus sum Lesbius,</div><div class="l"><span lang="grc" class="foreign">γίνωσκε καιρὸν</span> qui docui sententiam.</div><div class="l">set iste <span lang="grc" class="foreign">καιρόσ</span>, tempus ut noris, monet</div><div class="l">et esse <span lang="grc" class="foreign">καιρόν</span>, tempestivum quod vocant.</div><div class="l">Romana sic et est vox: veni in tempore.2</div><div class="l">vester quoque iste comicus Terentius</div><div class="l">rerum omnium esse primum tempus autumat,</div><div class="l">ad Antiphilam quom venerat servus Dromo 3</div><div class="l">nullo inpeditam, temporis servans vicem. </div><div class="l">reputate cuncti, quotiens offensam incidat,</div><div class="l">spectata cui non fuerit opportunitas.</div><div class="l">Tempus monet, ne sim molestus, plaudite.</div></div><div class="textpart" id="index.xml-body.1_div.1_div.10"><h3><span class="headingNumber">1.10. </span><span class="head">PERIANDER</span></h3><div class="l">EPHYRA creatus huc Periander prodeo,</div><div class="l"><span lang="grc" class="foreign">μελέτη τὸ πᾶν</span> qui dixi et dictum iam probo,</div><div class="l">meditationis esse, quod recte geras.</div><div class="l">is quippe solus rei gerendae est efficax,</div><div class="l">meditatur omne qui prius negotium.</div><div class="pagebreak" id="index.xml-pb-d30e647">[Page v.1.p.328]</div><div class="l">adversa rerum vel secunda praedicat</div><div class="l">meditanda cunctis comicus Terentius. 1 </div><div class="l">locare sedes, bellum gerere aut ponere,</div><div class="l">magnas modicasque res, etiam parvas quoque</div><div class="l">agere volentem semper meditari decet.</div><div class="l">nam segniores omnes in coeptis novis,</div><div class="l">meditatio si rei gerendae defuit. </div><div class="l">nil est, quod ampliorem curam postulet,</div><div class="l">quam cogitare, quid gerendum sit. dehinc</div><div class="l">incogitantes fors, non consilium regit.</div><div class="l">Sed ego me ad partes iam recipio, plaudite,</div><div class="l">meditando et vestram rem curetis publicam. </div><div class="pagebreak" id="index.xml-pb-d30e673">[Page v.1.p.330]</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:18Z.
	       SAXON HE 9.8.0.5.
		 --></address></div></body></html>