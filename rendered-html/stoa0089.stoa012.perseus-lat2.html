<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Panegyricus de sexto consulatu Honorii Augusti</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Panegyricus de sexto consulatu Honorii Augusti" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Panegyricus de sexto consulatu Honorii Augusti</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e62">[Page v.2.p.70]</div><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">Praefatio</span></h3><div class="l">Omnia, quae sensu volvuntur vota diurno,</div><div class="l">pectore sopito reddit amica quies.</div><div class="l">venator defessa toro cum membra reponit,</div><div class="l">mens tamen ad silvas et sua lustra redit.</div><div class="l">iudicibus lites, aurigae somnia currus </div><div class="l">vanaque nocturnis meta cavetur equis.</div><div class="l">furto gaudet amans, permutat navita merces</div><div class="l">et vigil elapsas quaerit avarus opes,</div><div class="l">blandaque largitur frustra sitientibus aegris</div><div class="l">inriguus gelido pocula fonte sopor.</div><div class="l">Me quoque Musarum studium sub nocte silenti</div><div class="l">artibus adsuetis sollicitare solet.</div><div class="l">namque poli media stellantis in arce videbar</div><div class="l">ante pedes summi carmina ferre Iovis;</div><div class="l">utque favet somnus, plaudebant numina dictis </div><div class="l">et circumfusi sacra corona chori.</div><div class="l">Enceladus mihi carmen erat victusque Typhoeus:</div><div class="l">hic subit Inarimen, hunc gravis Aetna domat.</div><div class="pagebreak" id="index.xml-pb-d30e103">[Page v.2.p.72]</div><div class="l">quam laetum post bella Iovem susceperat aether</div><div class="l">Phlegraeae referens praemia militiae! </div><div class="l">Additur ecce fides nec me mea lusit imago,</div><div class="l">inrita nec falsum somnia misit ebur.</div><div class="l">en princeps, en orbis apex aequatus Olympo!</div><div class="l">en quales memini, turba verenda, deos!</div><div class="l">fingere nil maius potuit sopor, altaque vati </div><div class="l">conventum caelo praebuit aula parem.</div></div><div class="pagebreak" id="index.xml-pb-d30e121">[Page v.2.p.74]</div><div class="textpart" id="poem.28"><h3><span class="headingNumber">1.2. </span></h3><div class="l">Aurea Fortunae Reduci si templa priores</div><div class="l">ob reditum vovere ducum, non dignius umquam</div><div class="l">haec dea pro mentis amplas sibi posceret aedes,</div><div class="l">quam sua cum pariter trabeis reparatur et urbi</div><div class="l">maiestas: neque enim campus sollemnis et urna </div><div class="l">luditur in morem, species nec dissona coetu</div><div class="l">aut peregrina nitet simulati iuris imago,</div><div class="l">indigenas habitus nativa palatia sumunt,</div><div class="l">et, patriis plebem castris sociante Quirino,</div><div class="l">Mars augusta sui renovat suffragia campi. </div><div class="l">qualis erit terris, quem mons Euandrius offert</div><div class="l">Romanis avibus, quem Thybris inaugurat, annus?</div><div class="l">quamquam omnes, quicumque tui cognominis, anni</div><div class="l">semper inoffensum dederint successibus omen</div><div class="l">sintque tropaea tuas semper comitata secures, </div><div class="l">hic tamen ante omnes miro promittitur ortu,</div><div class="l">urbis et Augusti geminato numine felix.</div><div class="l">namque vehit stellas Babylonia cura salubres</div><div class="l">optima tunc spondet mortalibus edere fata,</div><div class="l">caelicolae cum celsa tenent summoque feruntur </div><div class="pagebreak" id="index.xml-pb-d30e164">[Page v.2.p.76]</div><div class="l">cardine nec radios humili statione recondunt:</div><div class="l">haud aliter Latiae sublimis Signifer aulae,</div><div class="l">imperii sidus propria cum sede locavit,</div><div class="l">auget spes Italas; et certius omina surgunt</div><div class="l">victrici concepta solo. Cum pulcher Apollo </div><div class="l">lustrat Hyperboreas Delphis cessantibus aras,</div><div class="l">nil tum Castaliae rivis communibus undae</div><div class="l">dissimiles, vili nec discrepat arbore laurus.</div><div class="l">antraque maesta silent inconsultique recessus.</div><div class="l">at si Phoebus adest et frenis grypha iugalem </div><div class="l">Riphaeo tripodas repetens detorsit ab axe,</div><div class="l">tunc silvae, tunc antra loqui, tunc vivere fontes,</div><div class="l">tunc sacer horror aquis adytisque effunditur Echo</div><div class="l">clarior et doctae spirant praesagia rupes.</div><div class="l">ecce Palatino crevit reverentia monti </div><div class="l">exultatque habitante deo potioraque Delphis</div><div class="l">supplicibus late populis oracula pandit</div><div class="l">atque suas ad signa iubet revirescere laurus.</div><div class="l">Non alium certe decuit rectoribus orbis</div><div class="l">esse larem, nulloque magis se colle potestas </div><div class="l">aestimat et summi sentit fastigia iuris;</div><div class="l">attollens apicem subiectis regia rostris</div><div class="l">tot circum delubra videt tantisque deorum</div><div class="l">cingitur excubiis ! iuvat infra tecta Tonantis</div><div class="l">cernere Tarpeia pendentes rupe Gigantas </div><div class="l">caelatasque fores mediisque volantia signa</div><div class="l">nubibus et densum stipantibus aethera templis</div><div class="l">aeraque vestitis numerosa puppe columnis</div><div class="l">consita subnixasque iugis inmanibus aedes,</div><div class="pagebreak" id="index.xml-pb-d30e226">[Page v.2.p.78]</div><div class="l">naturam cumulante manu, spoliisque micantes </div><div class="l">innumeros arcus. acies stupet igne metalli</div><div class="l">et circumfuso trepidans obtunditur auro.</div><div class="l">Agnoscisne tuos, princeps venerande, penates?</div><div class="l">haec sunt, quae primis olim miratus in annis</div><div class="l">patre pio monstrante puer. nil optimus ille </div><div class="l">divorum toto meruit felicius aevo,</div><div class="l">quam quod Romuleis victor sub moenibus egit</div><div class="l">te consorte dies, cum se melioribus addens</div><div class="l">exemplis civem gereret terrore remote,</div><div class="l">alternos cum plebe iocos dilectaque passus </div><div class="l">iurgia patriciasque domos privataque passim</div><div class="l">visere deposito dignatus limina fastu.</div><div class="l">publicus hinc ardescit amor, cum moribus aequis</div><div class="l">inclinat populo regale modestia culmen.</div><div class="l">teque rudem vitae, quamvis diademate necdum </div><div class="l">cingebare comas, socium sumebat honorum</div><div class="l">purpureo fotum gremio, parvumque triumphis</div><div class="l">imbuit et magnis docuit praeludere fatis.</div><div class="l">et Unguis variae gentes missique rogatum</div><div class="l">foedera Persarum proceres cum patre sedentem </div><div class="l">hac quondam videre domo positoque tiaram</div><div class="l">summisere genu, tecum praelarga vocavit</div><div class="l">ditandas ad dona tribus; fulgentia tecum</div><div class="l">collecti trabeatus adit delubra senatus</div><div class="l">Romano puerum gaudens offerre favori, </div><div class="l">ut novus imperio iam tunc adsuesceret heres.</div><div class="pagebreak" id="index.xml-pb-d30e284">[Page v.2.p.80]</div><div class="l">Hinc tibi concreta radice tenacius haesit</div><div class="l">et penitus totis inolevit Roma medullis,</div><div class="l">dilectaeque urbis tenero conceptus ab ungue</div><div class="l">tecum crevit amor, nec te mutare reversum </div><div class="l">evaluit propria nutritor Bosphorus arce.</div><div class="l">et quotiens optare tibi quae moenia malles</div><div class="l">adludens genitor regni pro parte dedisset,</div><div class="l">divitis Aurorae solium sortemque paratam</div><div class="l">sponte remittebas fratri: “regat ille volentes </div><div class="l">Assyrios; habeat Pharium cum Tigride Nilum;</div><div class="l">contingat mea Roma mihi.” nec vota fefellit</div><div class="l">eventus. Fortuna novum molita tyrannum</div><div class="l">iam tibi quaerebat Latium belloque secundo</div><div class="l">protinus Eoa velox accitus ab aula </div><div class="l">suscipis Hesperiam patrio bis Marte receptam.</div><div class="l">ipsa per Illyricas urbes Oriente relicto</div><div class="l">ire Serena comes nullo deterrita casu,</div><div class="l">materna te mente fovens Latioque futurum</div><div class="l">rectorem generumque sibi seniore supernas </div><div class="l">iam repetente plagas. illo sub cardine rerum</div><div class="l">sedula servatum per tot discrimina pignus</div><div class="l">restituit sceptris patrui castrisque mariti.</div><div class="l">certavit pietate domus, fidaeque reductum</div><div class="l">coniugis officio Stilichonis cura recepit. </div><div class="l">Felix ille parens, qui te securus Olympum</div><div class="l">succedente petit ! quam laetus ab aethere cernit</div><div class="l">se factis crevisse tuis ! duo namque fuere</div><div class="pagebreak" id="index.xml-pb-d30e341">[Page v.2.p.82]</div><div class="l">Europae Libyaeque hostes: Maurusius Atlas</div><div class="l">Gildonis Furias, Alaricum barbara Peuce </div><div class="l">nutrierat, qui saepe tuum sprevere profana</div><div class="l">mente patrem. Thracum venienti e 1 finibus alter</div><div class="l">Hebri clausit aquas; alter praecepta vocantis</div><div class="l">respuit auxiliisque ad proxima bella negatis</div><div class="l">abiurata palam Libyae possederat arva: </div><div class="l">quorum nunc meritam repetens non inmemor iram</div><div class="l">suppliciis fruitur natoque ultore triumphat.</div><div class="l">ense Thyestiadae poenas exegit Orestes,</div><div class="l">sed mixtum pietate nefas dubitandaque caedis</div><div class="l">gloria, materno laudem cum crimine pensat; </div><div class="l">pavit Iuleos inviso sanguine manes</div><div class="l">Augustus, sed falsa pii praeconia sumpsit</div><div class="l">in luctum patriae civili strage parcntans:</div><div class="l">at tibi causa patris rerum coniuncta saluti</div><div class="l">bellorum duplicat laurus, isdemque tropaeis </div><div class="l">reddita libertas orbi, vindicta parenti.</div><div class="l">Sed mihi iam pridem captum Parnasia Maurum</div><div class="l">Pieriis egit fidibus chelys; arma Getarum</div><div class="l">nuper apud socerum plectro celebrata recenti.</div><div class="l">adventus nunc sacra tui libet edere Musis </div><div class="l">grataque patratis exordia sumere bellis.</div><div class="l">Iam Pollentini tenuatus funere campi</div><div class="l">concessaque sibi (rerum sic admonet usus)</div><div class="l">luce, tot amissis sociis atque omnibus una</div><div class="l">direptis opibus, Latio discedere iussus </div><div class="pagebreak" id="index.xml-pb-d30e399">[Page v.2.p.84]</div><div class="l">hostis et inmensi revolutus culmine fati</div><div class="l">turpe retexit iter, qualis piratica puppis,</div><div class="l">quae cunctis infensa fretis scelerumque referta</div><div class="l">divitiis multasque diu populata carinas</div><div class="l">incidit in magnam bellatricemque triremim, </div><div class="l">dum praedam de more putat; viduataque caesis</div><div class="l">remigibus, scissis velorum debilis alis,</div><div class="l">orba gubernaclis, antennis saucia fractis</div><div class="l">ludibrium pelagi vento iactatur et unda,</div><div class="l">vastato tandem poenas luitura profundo: </div><div class="l">talis ab urbe minas retro flectebat inanes</div><div class="l">Italiam fugiens, et quae venientibus ante</div><div class="l">prona fuit, iam difficilis, iam dura reversis.</div><div class="l">clausa putat sibi cuncta pavor, retroque relictos</div><div class="l">quos modo temnebat, rediens exhorruit amnes. </div><div class="l">Undosa tum forte domo vitreisque sub antris</div><div class="l">rerum ignarus adhuc ingentes pectore curas</div><div class="l">volvebat pater Eridanus: quis bella maneret</div><div class="l">exitus? imperiumne Iovi legesque placerent</div><div class="l">et vitae Romana quies, an iura perosus </div><div class="l">ad priscos pecudum damnaret saecula ritus?</div><div class="l">talia dum secum movet anxius, advolat una</div><div class="l">Naiadum resoluta comam, complexaque patrem</div><div class="l"><span class="q">‘en Alaricus’</span> ait “non qualem nuper ovantem</div><div class="l">vidimus; exangues, genitor, mirabere vultus. </div><div class="l">percensere manum tantaque ex gente iuvabit</div><div class="l">relliquias numerasse breves, iam desine maesta</div><div class="l">fronte queri Nymphasque choris iam redde sorores.”</div><div class="l">Dixerat; ille caput placidis sublime fluentis</div><div class="l">extulit, et totis lucem spargentia ripis </div><div class="pagebreak" id="index.xml-pb-d30e466">[Page v.2.p.86]</div><div class="l">aurea roranti micuerunt cornua vultu.</div><div class="l">non illi madidum vulgaris harundine crinem</div><div class="l">velat honos; rami caput umbravere virentes</div><div class="l">Heliadum totisque fluunt electra capillis.</div><div class="l">palla tegit latos umeros, curruque paterno </div><div class="l">intextus Phaethon glaucos incendit amictus.</div><div class="l">fultaque sub gremio caelatis nobilis astris</div><div class="l">aetherium probat urna decus. namque omnia luctus</div><div class="l">argumenta sui Titan signavit Olympo:</div><div class="l">mutatumque senem plumis et fronde sorores </div><div class="l">et fluvium, nati qui vulnera lavit anheli;</div><div class="l">stat gelidis Auriga plagis; vestigia fratris</div><div class="l">germanae servant Hyades, Cygnique sodalis</div><div class="l">lacteus extentas adspergit circulus alas;</div><div class="l">stelliger Eridanus sinuatis flexibus errans </div><div class="l">clara Noti convexa rigat gladioque tremendum</div><div class="l">gurgite sidereo subterluit Oriona.</div><div class="l">Hoc deus effulgens habitu prospexit euntes</div><div class="l">deiecta cervice Getas; tunc talia fatur:</div><div class="l">“sicine mutatis properas, Alarice, reverti </div><div class="l">consiliis? Italae sic te iam paenitet orae?</div><div class="l">nec iam cornipedem Thybrino gramine pascis,</div><div class="l">ut rebare, tuum? Tuscis nec figis aratrum</div><div class="l">collibus? o cunctis Erebi dignissime poenis,</div><div class="l">tune Giganteis urbem temptare deorum </div><div class="l">adgressus furiis? nec te meus, improbe, saltem</div><div class="l">terruit exemplo Phaethon, qui fulmina praeceps</div><div class="l">in nostris efflavit aquis, dum flammea caeli</div><div class="pagebreak" id="index.xml-pb-d30e525">[Page v.2.p.88]</div><div class="l">flectcre terronis nieditatur frena lacertis</div><div class="l">mortalique diem sperat diffundere vultu? </div><div class="l">crede mihi, simili bacchatur crimine, quisquis</div><div class="l">adspirat Romae spoliis aut Solis habenis.”</div><div class="l">Sic fatus Ligures Venetosque erectior amnes</div><div class="l">magna voce ciet. frondentibus umida ripis</div><div class="l">colla levant: pulcher Ticinus et Addua visu </div><div class="l">caerulus et velox Athesis tardusque meatu</div><div class="l">Mincius inque novem consurgens ora Timavus.</div><div class="l">insultant omnes profugo pacataque laetum</div><div class="l">invitant ad prata pecus; iam Pana Lycaeum,</div><div class="l">iam Dryadas revocant et rustica numina Faunos. </div><div class="l">Tu quoque non parvum Getico, Verona, triumpho</div><div class="l">adiungis cumulum, nec plus Pollentia rebus</div><div class="l">contulit Ausoniis aut moenia vindicis Hastae.</div><div class="l">hic, rursus dum pacta movet damnisque coactus</div><div class="l">extremo mutare parat praesentia casu, </div><div class="l">nil sibi periurum sensit prodesse furorem</div><div class="l">converti nec fata loco, multisque suorum</div><div class="l">diras pavit aves, inimicaque corpora volvens</div><div class="l">Ionios Athesis mutavit sanguine fluctus.</div><div class="l">Oblatum Stilicho violato foedere Martem </div><div class="l">omnibus adripuit votis, ubi Roma periclo</div><div class="l">iam procul et belli medio Padus arbiter ibat.</div><div class="l">iamque opportunam motu strepuisse rebelli</div><div class="l">gaudet perfidiam praebensque exempla labori</div><div class="l">sustinet accensos aestivo pulvere soles. </div><div class="l">ipse manu metuendus adest inopinaque cunctis</div><div class="pagebreak" id="index.xml-pb-d30e585">[Page v.2.p.90]</div><div class="l">instruit arma locis et qua vocat usus ab omni</div><div class="l">parte venit. fesso si deficit agmine miles,</div><div class="l">utitur auxiliis damni securus, et astu</div><div class="l">debilitat saevum cognatis viribus Histrum </div><div class="l">et duplici lucro committens proelia vertit</div><div class="l">in se barbariem nobis utrimque cadentem.</div><div class="l">ipsum te caperet letoque, Alarice, dedisset,</div><div class="l">ni calor incauti male festinatus Alani</div><div class="l">dispositum turbasset opus; prope captus anhelum </div><div class="l">verbere cogis equum, nec te vitasse dolemus.</div><div class="l">i potius genti reliquus tantisque superstes</div><div class="l">Danuvii populis, i, nostrum vive tropaeum.</div><div class="l">Non tamen ingenium tantis se cladibus atrox</div><div class="l">deicit: occulto temptabat tramite montes, </div><div class="l">si qua per scopulos subitas exquirere posset</div><div class="l">in Raetos Gallosque vias. sed fortior obstat</div><div class="l">cura ducis. quis enim divinum fallere pectus</div><div class="l">possit et excubiis vigilantia lumina regni?</div><div class="l">cuius consilium non umquam repperit hostis </div><div class="l">nec potuit texisse suum. secreta Getarum</div><div class="l">nosse prior celerique dolis occurrere sensu.</div><div class="l">Omnibus exclusus coeptis consedit in uno</div><div class="l">colle tremens; frondesque licet depastus amaras</div><div class="l">arborco figat sonipes in cortice morsus </div><div class="l">et taetris collecta cibis annique vapore</div><div class="pagebreak" id="index.xml-pb-d30e638">[Page v.2.p.92]</div><div class="l">saeviat aucta lues et miles probra superbus</div><div class="l">ingerat obsesso captivaque pignora monstret:</div><div class="l">non tamen aut morbi tabes aut omne periclum</div><div class="l">docta subire fames aut praedae luctus ademptae </div><div class="l">aut pudor aut dictis movere procacibus irae,</div><div class="l">ut male temptato totiens se credere campo</div><div class="l">comminus auderet. nulla est victoria maior,</div><div class="l">quam quae confessos animo quoque subiugat hostes.</div><div class="l">iamque frequens rarum decerpere transfuga robur </div><div class="l">coeperat inque dies numerus decrescere castris,</div><div class="l">nec iam deditio paucis occulta parari,</div><div class="l">sed cunei totaeque palam discedere turmae.</div><div class="l">consequitur vanoque fremens clamore retentat</div><div class="l">cumque suis iam bella gerit; mox nomina supplex </div><div class="l">cum fletu precibusque ciet veterumque laborum</div><div class="l">admonet et frustra iugulum parcentibus offert,</div><div class="l">defixoque malis animo sua membra suasque</div><div class="l">cernit abire manus: qualis Cybeleia quassans</div><div class="l">Hyblaeus procul aera senex revocare fugaces </div><div class="l">tinnitu conatur apes, quae sponte relictis</div><div class="l">descivere favis, sonituque exhaustus inani</div><div class="l">raptas mellis opes solitaeque oblita latebrae</div><div class="l">perfida deplorat vacuis examina ceris.</div><div class="l">Ergo ubi praeclusae voci laxata remisit </div><div class="l">frena dolor, notas oculis umentibus Alpes</div><div class="l">adspicit et nimium diversi stamine fati</div><div class="pagebreak" id="index.xml-pb-d30e694">[Page v.2.p.94]</div><div class="l">praesentes reditus fortunatosque revolvit</div><div class="l">ingressus: solo peragens tum murmure bellum</div><div class="l">protento leviter frangebat moenia conto </div><div class="l">inridens scopulos; nunc desolatus et expes</div><div class="l">debita pulsato reddit spectacula monti.</div><div class="l">tunc sic Ausonium respectans aethera fatur:</div><div class="l">“Heu regio funesta Getis, heu terra sinistris</div><div class="l">auguriis calcata mihi, satiare nocentum </div><div class="l">cladibus et tandem nostris inflectere poenis !</div><div class="l">en ego, qui toto sublimior orbe ferebar</div><div class="l">ante tuum felix aditum, ceu legibus exul</div><div class="l">addictusque reus flatu propiore sequentum</div><div class="l">terga premor. quae prima miser, quae funera dictis</div><div class="l">posteriora querar? non me Pollentia tantum </div><div class="l">nec captae cruciastis opes; hoc aspera fati</div><div class="l">sors tulerit Martisque vices, non funditus armis</div><div class="l">concideram; stipatus adhuc equitumque catervis</div><div class="l">integer ad montes reliquo cum robore cessi, </div><div class="l">quos Appenninum perhibent. hunc esse ferebat</div><div class="l">incola, qui Siculum porrectus ad usque Pelorum</div><div class="l">finibus ab Ligurum populos complectitur omnes</div><div class="l">Italiae geminumque latus stringentia longe</div><div class="l">utraque perpetuo discriminat aequora tractu. </div><div class="l">haec ego continuum si per iuga tendere cursum,</div><div class="l">ut prior iratae fuerat sententia menti,</div><div class="l">iam desperata voluissem luce, quid ultra?</div><div class="l">omnibus oppeterem fama maiore perustis !</div><div class="l">et certe moriens propius te, Roma, viderem, </div><div class="l">ipsaque per cultas segetes mors nostra secuto</div><div class="l">victori damnosa foret. sed pignora nobis</div><div class="pagebreak" id="index.xml-pb-d30e757">[Page v.2.p.96]</div><div class="l">Romanus carasque nurus praedamque tenebat.</div><div class="l">hoc magis exertum raperem succinctior agmen.</div><div class="l">Heu, quibus insidiis, qua me circumdedit arte </div><div class="l">fatalis semper Stilicho ! dum parcere fingit,</div><div class="l">rettudit  hostiles animos bellumque remenso</div><div class="l">evaluit transferre Pado. pro foedera saevo</div><div class="l">deteriora iugo ! tunc vis extincta Getarum;</div><div class="l">tunc mihi, tunc letum pepigi. violentior armis </div><div class="l">omnibus expugnat nostram dementia gentem,</div><div class="l">Mars gravior sub pace latet, capiorque vicissim</div><div class="l">fraudibus ipse meis. quis iam solacia fesso</div><div class="l">consiliumve dabit? socius suspectior hoste.</div><div class="l">Atque utinam cunctos licuisset perdere bello ! </div><div class="l">nam quisquis duro cecidit certamine, numquam</div><div class="l">desinit esse meus. melius mucrone perirent,</div><div class="l">auferretque mihi luctu leviore sodales</div><div class="l">victa manus quam laesa fides, nullusne clientum</div><div class="l">permanet? offensi comites, odere propinqui. </div><div class="l">quid moror invisam lucem? qua sede recondam</div><div class="l">naufragii fragmenta mei? quaeve arva requiram,</div><div class="l">in quibus haud umquam Stilicho nimiumque potentis</div><div class="l">Italiae nomen nostras circumsonet aures?”</div><div class="l">Haec memorans instante fugam Stilichone tetendit</div><div class="l">expertas horrens aquilas; comitatur euntem </div><div class="l">Pallor et atra Fames et saucia lividus ora</div><div class="l">Luctus et inferno stridentes agmine Morbi.</div><div class="l">lustralem tum rite facem, cui lumen odorum</div><div class="pagebreak" id="index.xml-pb-d30e817">[Page v.2.p.98]</div><div class="l">sulphure caeruleo nigroque bitumine fumat, </div><div class="l">circum membra rotat doctus purganda sacerdos</div><div class="l">rore pio spargens, et dira fugantibus herbis</div><div class="l">numina purificumque lovem Triviamque precatus</div><div class="l">trans caput aversis manibus iaculatur in Austrum</div><div class="l">secum rapturas cantata piacula taedas. </div><div class="l">Acrior interea visendi principis ardor</div><div class="l">accendit cum plebe patres et saepe negatum</div><div class="l">flagitat adventum; nec tali publiea vota</div><div class="l">consensu tradunt atavi caluisse per urbem,</div><div class="l">Dacica bellipotens cum fregerat Ulpius arma </div><div class="l">atque indignantes in iura redegerat Arctos,</div><div class="l">cum fasces cinxere Hypanin mirataque leges</div><div class="l">Romanum stupuit Maeotia terra tribunal,</div><div class="l">nec tantis patriae studiis ad templa vocatus,</div><div class="l">clemens Marce, redis, cum gentibus undique cinctam</div><div class="l">exuit Hesperiam paribus Fortuna periclis. </div><div class="l">laus ibi nulla ducum; nam flammeus imber in hostem</div><div class="l">decidit; hunc dorso trepidum fumante ferebat</div><div class="l">ambustus sonipes; hic tabescente solutus</div><div class="l">subsedit galea liquefactaque fulgure cuspis </div><div class="l">canduit et subitis fluxere vaporibus enses.</div><div class="l">tum contenta polo mortalis nescia teli</div><div class="l">pugna fuit: Chaldaea mago seu carmina ritu</div><div class="l">armavere deos, seu, quod reor, omne Tonantis</div><div class="l">obsequium Marci mores potuere mereri. </div><div class="l">nunc quoque praesidium Latio non deesset Olympi,</div><div class="l">deficeret si nostra manus; sed providus aether</div><div class="pagebreak" id="index.xml-pb-d30e877">[Page v.2.p.100]</div><div class="l">noluit humano titulos auferre labori,</div><div class="l">ne tibi iam, princeps, soceri sudore paratam,</div><div class="l">quam meruit virtus, ambirent fulmina laurum. </div><div class="l">Iam totiens missi proceres responsa morandi</div><div class="l">rettulerant, donec differri longius urbis</div><div class="l">communes non passa preces penetralibus altis</div><div class="l">prosiluit vultusque palam confessa coruscos</div><div class="l">impulit ipsa suis cunctantem Roma querellis:</div><div class="l">“Dissimulata diu tristes in amore repulsas</div><div class="l">vestra parens, Auguste,queror. quonam usque tenebit</div><div class="l">praelatus mea vota Ligus? vetitumque propinqua</div><div class="l">luce frui, spatiis discernens gaudia parvis,</div><div class="l">torquebit Rubicon vicino numine  Thybrim?</div><div class="l">nonne semel sprevisse satis, cum reddita bellis</div><div class="l">Africa venturi lusit spe principis urbem</div><div class="l">nec duras tantis precibus permovimus aures?</div><div class="l">ast ego frenabam geminos, quibus altior ires,</div><div class="l">electi candoris equos et nominis arcum </div><div class="l">iam molita tui, per quem radiante decorus</div><div class="l">ingrederere toga, pugnae monumenta dicabam</div><div class="l">defensam titulo Libyam testata perenni.</div><div class="l">iamque parabantur pompae simulacra futurae</div><div class="l">Tarpeio spectanda Iovi: caelata metallo </div><div class="l">classis ut auratum sulcaret remige fluctum,</div><div class="l">ut Massyla tuos anteirent oppida currus</div><div class="pagebreak" id="index.xml-pb-d30e932">[Page v.2.p.102]</div><div class="l">Palladiaque comas innexus harundine Triton</div><div class="l">edomitis veheretur aquis et in aere trementem</div><div class="l">succinctae famulum fervent Atlanta cohortes, </div><div class="l">ipse Iugurthinam subiturus carcere poenam</div><div class="l">praeberet fera colla iugo, vi captus et armis,</div><div class="l">non Bocchi Syllaeque dolis. Sed prima remitto.</div><div class="l">num praesens etiam Getici me laurea belli</div><div class="l">declinare potest? sedesve capacior ulla </div><div class="l">tantae laudis erit? tua te benefacta morantem</div><div class="l">conveniunt, meritisque suis obnoxia virtus </div><div class="l">quod servavit amat. iam flavescentia centum </div><div class="l">messibus aestivae detondent Gargara falces, </div><div class="l">spectatosque iterum nulli celebrantia ludos </div><div class="l">circumflexa rapit centenus saecula consul: </div><div class="l">his annis, qui lustra mihi bis dena recensent, </div><div class="l">nostra ter Augustos intra pomeria vidi, </div><div class="l">temporibus variis; eadem sed causa tropaei </div><div class="l">civilis dissensus erat. venere superbi, </div><div class="l">scilicet ut Latio respersos sanguine currus </div><div class="l">adspicerem ! quisquamne piae laetanda parenti </div><div class="l">natorum lamenta putet? periere tyranni, </div><div class="l">sed nobis periere tamen. cum Gallica vulgo </div><div class="l">proelia iactaret, tacuit Pharsalica Caesar. </div><div class="l">namque inter socias acies cognataque signa </div><div class="l">ut vinci miserum, numquam vicisse decorum, </div><div class="l">restituat priscum per te iam gloria morem </div><div class="l">verior, et fructum sincerae laudis ab hoste </div><div class="pagebreak" id="index.xml-pb-d30e990">[Page v.2.p.104]</div><div class="l">desuetum iam redde mihi iustisque furoris </div><div class="l">externi spoliis sontes absolve triumphos.</div><div class="l">Quem, precor, ad finem laribus seiuncta potestas </div><div class="l">exulat imperiumque suis a sedibus errat? </div><div class="l">cur mea quae cunctis tribuere palatia nomen </div><div class="l">neglecto squalent senio? nec creditur orbis </div><div class="l">illinc posse regi? medium non deserit umquam </div><div class="l">caeli Phoebus iter, radiis tamen omnia lustrat. </div><div class="l">segnius an veteres Histrum Rhenumque tenebant, </div><div class="l">qui nostram coluere domum? leviusve timebant </div><div class="l">Tigris et Euphrates, cum foedera Medus et Indus </div><div class="l">hinc peteret pacemque mea speraret ab arce? </div><div class="l">hie illi mansere viri, quos mutua virtus </div><div class="l">legit et in nomen Romanis rebus adoptans </div><div class="l">iudicio pulchram seriem, non sanguine duxit; </div><div class="l">hie proles atavum de due ens Aelia Nervam </div><div class="l">tranquillique Pii bellatoresque Severi. </div><div class="l">hunc civis dignare chorum conspectaque dudum </div><div class="l">ora refer, pompam recolens ut mente priorem, </div><div class="l">quem tenero patris comitem susceperat aevo, </div><div class="l">nunc duce cum socero iuvenem te Thybris adoret.”</div><div class="l">Orantem medio princeps sermone refovit:</div><div class="l">“numquam aliquid frustra per me voluisse dolebis, </div><div class="l">o dea, nec legum fas est occurrere matri. </div><div class="l">sed nec post Libyam (falsis ne perge querellis </div><div class="l">incusare tuos) patriae mandata vocantis </div><div class="l">sprevimus: advectae misso Stilichone curules, </div><div class="l">ut nostras tibi, Roma, vices pro principe consul </div><div class="l">impleret generoque socer. vidistis in illo </div><div class="pagebreak" id="index.xml-pb-d30e1051">[Page v.2.p.106]</div><div class="l">me quoque; sic credit pietas non sanguine solo, </div><div class="l">sed claris potius factis experta parentem. </div><div class="l">cuncta quidem centum nequeam perstringere Unguis, </div><div class="l">quae pro me mundoque gerit; sed ab omnibus unum, </div><div class="l">si fama necdum patuit, te, Roma, docebo </div><div class="l">subiectum nostris oculis et cuius agendi </div><div class="l">spectator vel causa fui. Populator Achivae </div><div class="l">Bistoniaeque plagae, crebris successibus amens </div><div class="l">et ruptas animis spirans inmanibus Alpes </div><div class="l">iam Ligurum trepidis admoverat agmina muris </div><div class="l">tutior auxilio brumae (quo gentibus illis </div><div class="l">sidere consueti favet inclementia caeli) </div><div class="l">meque minabatur calcato obsidere vallo </div><div class="l">spem vano terrore fovens, si forte, remotis </div><div class="l">praesidiis, urgente metu, qua vellet obirem </div><div class="l">condicione fidem; nec me timor impulit ullus </div><div class="l">et duce venturo fretum memoremque tuorum, </div><div class="l">Roma, ducum, quibus haud umquam vel morte parata </div><div class="l">foedus lucis amor pepigit dispendia famae. </div><div class="l">nox erat et late stellarum more videbam </div><div class="l">barbaricos ardere focos; iam classica primos </div><div class="l">excierant vigiles, gelida cum pulcher ab Arcto </div><div class="l">adventat Stilicho. medius sed clauserat hostis </div><div class="l">inter me socerumque viam pontemque tenebat, </div><div class="l">Addua quo scissas spumosior incitat undas. </div><div class="l">quid faceret? differret iter? discrimina nullas </div><div class="l">nostra dabant adeunda moras, perrumperet agmen? </div><div class="l">sed paucis comitatus erat; nam plurima retro, </div><div class="l">dum nobis properat succurrere, liquerat arma </div><div class="l">extera vel nostras acies. hoc ille locatus </div><div class="pagebreak" id="index.xml-pb-d30e1115">[Page v.2.p.108]</div><div class="l">ancipiti, longum socias tardumque putavit </div><div class="l">expectasse manus et nostra pericula tendit </div><div class="l">posthabitis pulsare suis mediumque per hostem </div><div class="l">flammatus virtute pia propriaeque salutis </div><div class="l">inmemor et stricto prosternens obvia ferro </div><div class="l">barbara fulmineo secuit tentoria cursu.</div><div class="l">Nunc mihi Tydiden attollant carmina vatum, </div><div class="l">quod iuncto fidens Ithaco patefacta Dolonis </div><div class="l">indicio dapibusque simul religataque somno </div><div class="l">Thracia sopiti penetraverit agmina Rhesi </div><div class="l">Graiaque rettulerit captos ad castra iugales, </div><div class="l">quorum, si qua fides augentibus omnia Musis, </div><div class="l">impetus excessit Zephyros candorque pruinas </div><div class="l">ecce virum, taciti nulla qui fraude soporis </div><div class="l">ense palam sibi pandit iter remeatque cruentus </div><div class="l">et Diomedeis tantum praeclarior ausis, </div><div class="l">quantum lux tenebris manifestaque proelia furtis ! </div><div class="l">adde quod et ripis steterat munitior hostis </div><div class="l">et cui nec vigilem fas est componere Rhesum: </div><div class="l">Thrax erat, hie Thracum domitor. non tela retardant, </div><div class="l">obice non haesit fluvii. sic ille minacem </div><div class="l">Tyrrhenam labente manum pro ponte repellens </div><div class="l">traiecit clipeo Thybrim, quo texerat urbem, </div><div class="l">Tarquinio mirante Codes mediisque superbus </div><div class="l">Porsennam respexit aquis. celer Addua nostro </div><div class="l">sulcatus socero: sed, cum transnaret, Etruscis </div><div class="l">ille dabat tergum, Geticis hie pectora bellis. <span class="pagebreak" id="index.xml-pb-d30e1173">[Page v.2.p.110]</span></div><div class="l">Exere nunc doctos tantae certamina laudis, </div><div class="l">Roma, choros et, quanta tuis facundia pollet </div><div class="l">ingeniis, nostrum digno sonet ore parentem.”</div><div class="l">Dixit et antiquae muros egressa Ravennae </div><div class="l">signa movet; iamque ora Padi portusque relinquit </div><div class="l">flumineos, certis ubi legibus advena Nereus </div><div class="l">aestuat et pronas puppes nunc amne secundo, </div><div class="l">nunc redeunte vehit nudataque litora fluctu </div><div class="l">deserit, Oceani lunaribus aemula damnis. </div><div class="l">laetior hinc Fano recipit Fortuna vetusto, </div><div class="l">despiciturque vagus praerupta valle Metaurus, </div><div class="l">qua mons arte patens vivo se perforat arcu </div><div class="l">admisitque viam sectae per viscera rupis, </div><div class="l">exuperans delubra Iovis saxoque minantes </div><div class="l">Appenninigenis cultas pastoribus aras. </div><div class="l">quin et Clitumni sacras victoribus undas, </div><div class="l">Candida quae Latiis praebent armenta triumphis, </div><div class="l">visere cura fuit; nec te miracula fontis </div><div class="l">praetereunt, tacito passu quem si quis adiret, </div><div class="l">lentus erat; si voce gradum maiore citasset, </div><div class="l">commixtis fervebat aquis; cumque omnibus una </div><div class="l">sit natura vadis, similes ut corporis undas </div><div class="l">ostendant, haec sola novam iactantia sortem </div><div class="l">humanos properant imitari flumina mores, </div><div class="l">celsa dehinc patulum prospectans Narnia campum </div><div class="l">regali calcatur equo, rarique coloris </div><div class="l">non procul amnis abest, urbi qui nominis auctor: </div><div class="l">ilice sub densa silvis artatus opacis </div><div class="pagebreak" id="index.xml-pb-d30e1233">[Page v.2.p.112]</div><div class="l">inter utrumque iugum tortis anfractibus albet. </div><div class="l">inde salutato libatis Thybride lymphis </div><div class="l">excipiunt arcus operosaque semita vastis </div><div class="l">molibus et quidquid tantae praemittitur urbi. </div><div class="l">Ac velut officiis trepidantibus ora puellae </div><div class="l">spe propiore tori mater sollertior ornat </div><div class="l">adveniente proco vestesque et cingula comit </div><div class="l">saepe marm viridique angustat iaspide pectus </div><div class="l">substringitque comam gemmis et colla monili </div><div class="l">circuit et bacis onerat candentibus aures: </div><div class="l">sic oculis placitura tuis insignior auctis </div><div class="l">collibus et nota maior se Roma videndam </div><div class="l">obtulit. addebant pulchrum nova moenia vultum </div><div class="l">audito perfecta recens rumore Getarum, </div><div class="l">profecitque opifex decori timor, et vice mira,</div><div class="l">quam pax intulerat, bello discussa senectus</div><div class="l">erexit subitas turres cunctosque coegit </div><div class="l">septem continue colles iuvenescere muro,</div><div class="l">ipse favens votis solitoque decentior aer,</div><div class="l">quamvis adsiduo noctem foedaverat imbre,</div><div class="l">principis et solis radiis detersa removit</div><div class="l">nubila; namque ideo pluviis turbaverat omnes </div><div class="l">ante dies lunamque rudem madefecerat Auster,</div><div class="l">ut tibi servatum scirent convexa serenum.</div><div class="l">Omne Palatino quod pons a colle recedit</div><div class="l">Mulvius et quantum licuit consurgere tectis,</div><div class="pagebreak" id="index.xml-pb-d30e1289">[Page v.2.p.114]</div><div class="l">una replet turbae facies: undare videres </div><div class="l">ima viris, altas effulgere matribus aedes.</div><div class="l">exultant iuvenes aequaevi principis annis;</div><div class="l">temnunt prisca senes et in hunc sibi prospera fati</div><div class="l">gratantur durasse diem moderataque laudant</div><div class="l">tempora, quod clemens aditu, quod pectore solus </div><div class="l">Romanos vetuit currum praecedere patres:</div><div class="l">cum tamen Eucherius, cui regius undique sanguis,</div><div class="l">atque Augusta soror fratri praeberet ovanti</div><div class="l">militis obsequium; sic illum dura parentis</div><div class="l">instituit pietas in se vel pignora parci </div><div class="l">quique neget nato, procerum quod praestat honori.</div><div class="l">haec sibi curva  senum maturaque comprobat aetas</div><div class="l">idque inter veteris speciem praesentis et aulae</div><div class="l">iudicat: hunc civem, dominos venisse priores.</div><div class="l">Conspicuas tum flore genas, diademate crinem </div><div class="l">membraque gemmato trabeae viridantia cinctu</div><div class="l">et fortes umeros et certatura Lyaeo</div><div class="l">inter Erythraeas surgentia colla smaragdos</div><div class="l">mirari sine fine nurus; ignaraque virgo,</div><div class="l">cui simplex calet ore pudor, per singula cernens </div><div class="l">nutricem consultat anum: quid fixa draconum</div><div class="l">ora velint? ventis fluitent an vera minentur</div><div class="l">sibila suspensum rapturi faucibus hostem?</div><div class="l">ut chalybe indutos equites et in acre latentes</div><div class="l">vidit cornipedes: <span class="q">‘quanam de gente’</span> rogabat</div><div class="l">“ferrati venere viri? quae terra metallo</div><div class="l">nascentes informat equos? num Lemnius auctor</div><div class="pagebreak" id="index.xml-pb-d30e1353">[Page v.2.p.116]</div><div class="l">indidit hinnitum ferro simulacraque belli</div><div class="l">viva dedit?” gaudet metuens et pollice monstrat,</div><div class="l">quod picturatas galeae Iunonia cristas </div><div class="l">ornet avis vel quod rigidos vibrata per armos</div><div class="l">rubra sub aurato crispentur serica dorso.</div><div class="l">Tunc tibi magnorum mercem Fortuna laborum</div><div class="l">persolvit, Stilicho, curru cum vectus eodem</div><div class="l">urbe triumphantem generum florente iuventa </div><div class="l">conspiceres illumque diem sub corde referres,</div><div class="l">quo tibi confusa dubiis formidine rebus</div><div class="l">infantem genitor moriens commisit alendum.</div><div class="l">virtutes variae fructus sensere receptos;</div><div class="l">depositum servasse, fides; constantia, parvum </div><div class="l">praefecisse orbi; pietas, fovisse propinquum.</div><div class="l">hic est ille puer, qui nunc ad rostra Quirites</div><div class="l">evocat et solio fultus genitoris eburno</div><div class="l">gestarum patribus causas ex ordine rerum</div><div class="l">eventusque refert veterumque exempla secutus </div><div class="l">digerit imperii sub iudice facta senatu.</div><div class="l">nil cumulat verbis quae nil fiducia celat;</div><div class="l">fucati sermonis opem mens conscia laudis</div><div class="l">abnuit. agnoscunt proceres; habituque Gabino</div><div class="l">principis et ducibus circumstipata togatis </div><div class="l">iure paludatae iam curia militat aulae.</div><div class="l">adfuit ipsa suis ales Victoria templis</div><div class="l">Romanae tutela togae: quae divite penna</div><div class="l">patricii reverenda fovet sacraria coetus</div><div class="pagebreak" id="index.xml-pb-d30e1411">[Page v.2.p.118]</div><div class="l">castrorumque eadem comes indefessa tuorum </div><div class="l">nunc tandem fruitur votis atque omne futurum</div><div class="l">te Romae seseque tibi promittit in aevum.</div><div class="l">Hinc te iam patriis laribus via nomine vero</div><div class="l">sacra refert. flagrat studiis concordia vulgi,</div><div class="l">quam non inlecebris dispcrsi colligis auri; </div><div class="l">nec tibi venales captant aeraria plausus</div><div class="l">corruptura fidem: mentis offertur inemptus</div><div class="l">pura mente favor, nam munere carior omni</div><div class="l">obstringit sua quemque salus. procul ambitus erret !</div><div class="l">non quaerit pretium, vitam qui debet amori. </div><div class="l">O quantum populo secreti numinis addit</div><div class="l">imperii praesens genius ! quantamque rependit</div><div class="l">maiestas alterna vicem, cum regia circi</div><div class="l">conexum gradibus veneratur purpura vulgus,</div><div class="l">adsensuque cavae sublatus in aethera vallis </div><div class="l">plebis adoratae reboat fragor, unaque totis</div><div class="l">intonat Augustum septenis arcibus Echo !</div><div class="l">nec solis hic cursus equis: adsueta quadrigis</div><div class="l">cingunt arva trabes, subitaeque adspectus harenae</div><div class="l">diffundit Libycos ahena valle cruores. </div><div class="l">haec et belligeros exercuit area lusus,</div><div class="l">armatos haec saepe choros, certaque vagandi</div><div class="l">textas lege fugas inconfusosque recursus</div><div class="l">et pulchras errorum artes iucundaque Martis</div><div class="l">ccrnimus, insonuit cum verbere signa magister, </div><div class="pagebreak" id="index.xml-pb-d30e1466">[Page v.2.p.120]</div><div class="l">mutatos edunt pariter tot pectora motus</div><div class="l">in latus adlisis clipeis aut rursus in altum</div><div class="l">vibratis; grave parma sonat, mucronis acutum</div><div class="l">murmur, et umbonum pulsu modulante resultans</div><div class="l">ferreus alterno concentus clauditur ense. </div><div class="l">una omnis summissa phalanx tantaeque salutant</div><div class="l">te, princeps, galeae, partitis inde catervis</div><div class="l">in varies docto discurritur ordine gyros,</div><div class="l">quos neque semiviri Gortynia tecta iuvenci</div><div class="l">flumina nec crebro vincant Maeandria flexu. </div><div class="l">discreto revoluta gradu torquentur in orbes</div><div class="l">agmina, perpetuisque inmoto cardine claustris</div><div class="l">Ianus bella premens laeta sub imagine pugnae</div><div class="l">armorum innocuos paci largitur honores.</div><div class="l">Iamque novum fastis aperit felicibus annum </div><div class="l">ore coronatus gemino; iam Thybris in uno</div><div class="l">et Bruti cernit trabeas et sceptra Quirini.</div><div class="l">consule laetatur post plurima saecula viso</div><div class="l">Pallanteus apex; agnoscunt rostra curules</div><div class="l">auditas quondam proavis, desuetaque cingit </div><div class="l">regius auratis fora fascibus Ulpia lictor,</div><div class="l">et sextas Getica praevelans fronde secures</div><div class="l">colla triumphati proculcat Honorius Histri.</div><div class="l">exeat in populos cunctis inlustrior annus,</div><div class="l">natus fonte suo, quem non aliena per arva </div><div class="l">induit hospes honos, cuius cunabula fovit</div><div class="l">curia, quem primi tandem videre Quirites,</div><div class="l">quem domitis auspex peperit Victoria bellis !</div><div class="pagebreak" id="index.xml-pb-d30e1526">[Page v.2.p.122]</div><div class="l">hunc et privati titulis famulantibus anni</div><div class="l">et, quos armipotens genitor retroque priores </div><div class="l">diversis gessere locis, ceu numen adorent;</div><div class="l">hunc et quinque tui vel quos habiturus in urbe</div><div class="l">post alios, Auguste, colant. licet unus in omnes</div><div class="l">consul eas, magno sextus tamen iste superbit</div><div class="l">nomine: praeteritis melior, venientibus auctor.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:33Z.
	       SAXON HE 9.8.0.5.
		 --></address></div></body></html>