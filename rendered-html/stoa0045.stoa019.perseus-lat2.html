<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Mosella</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Mosella" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Mosella</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Transieram celerem nebuloso flumine Navam,</div><div class="l">addita miratus veteri nova moenia Vinco,</div><div class="l">aequavit Latias ubi quondam Gallia Cannas</div><div class="l">infletaeque iacent inopes super arva catervae.</div><div class="l">unde iter ingrediens nemorosa per avia solum </div><div class="l">et nulla humani spectans vestigia cultus</div><div class="l">praetereo arentem sitientibus undique terris</div><div class="l">Dumnissum riguasque perenni fonte Tabernas</div><div class="l">arvaque Sauromatum nuper metata colonis:</div><div class="l">et tandem primis Belgarum conspicor oris </div><div class="l">Noiomagum, divi castra inclita Constantini.</div><div class="l">purior hic campis aer Phoebusque sereno</div><div class="l">lumine purpureum reserat iam sudus Olympum.</div><div class="l">nec iam, consertis per mutua vincula ramis,</div><div class="l">quaeritur exclusum viridi caligine caelum: </div><div class="pagebreak" id="index.xml-pb-d30e96">[Page v.1.p.226]</div><div class="l">sed liquidum iubar et rutilam visentibus aethram</div><div class="l">libera perspicui non invidet aura diei.</div><div class="l">in speciem quin me patriae cultumque nitentis</div><div class="l">Burdigalae blando pepulerunt omnia visu,</div><div class="l">culmina villarum pendentibus edita ripis </div><div class="l">et virides Baccho colles et amoena fluenta</div><div class="l">subter labentis tacito rumore Mosellae.</div><div class="l">Salve, amnis laudate agris, laudate colonis,</div><div class="l">dignata imperio debent cui moenia Belgae:</div><div class="l">amnis odorifero iuga vitea consite Baccho, </div><div class="l">consite gramineas, amnis viridissime, ripas:</div><div class="l">naviger, ut pelagus, devexas pronus in undas,</div><div class="l">ut fluvius, vitreoque lacus imitate profundo</div><div class="l">et rivos trepido potis aequiperare meatu,</div><div class="l">et liquido gelidos fontes praecellere potu; </div><div class="l">omnia solus habes, quae fons, quae rivus et amnis</div><div class="l">et lacus et bivio refluus manamine pontus,</div><div class="l">tu placidis praelapsus aquis nec murmura venti</div><div class="l">ulla, nec occulti pateris luctamina saxi:</div><div class="l">non spirante 1 vado rapidos properare 2 meatus </div><div class="l">cogeris, extantes medio non aequore terras</div><div class="l">interceptus habes, iusti ne demat honorem</div><div class="l">nominis, exclusum si dividat insula flumen,</div><div class="l">tu duplices sortite vias, et cum amne secundo</div><div class="l">defluis, ut celeres feriant vada concita remi, </div><div class="l">et cum per ripas nusquam cessante remulco</div><div class="pagebreak" id="index.xml-pb-d30e151">[Page v.1.p.228]</div><div class="l">intendunt collo malorum vincula nautae.</div><div class="l">ipse tuos quotiens miraris in amne recursus,</div><div class="l">legitimosque putas prope segnius ire meatus?</div><div class="l">tu neque limigenis ripam praetexeris ulvis, </div><div class="l">nec piger inmundo perfundis litora caeno:</div><div class="l">sicca in primores pergunt vestigia lymphas.</div><div class="l">i nunc, et Phrygiis sola levia consere crustis</div><div class="l">tendens marmoreum laqueata per atria campum,</div><div class="l">ast ego despectis, quae census opesque dederunt, </div><div class="l">naturae mirabor opus, non dira nepotum</div><div class="l">laetaque iacturis ubi luxuriatur egestas,</div><div class="l">hic solidae sternunt umentia litora harenae,</div><div class="l">nec retinent memores vestigia pressa figuras.</div><div class="l">Spectans vitreo per levia terga profundo, </div><div class="l">secreti nihil amnis habens: utque almus aperto</div><div class="l">panditur intuitu 1 liquidis obtutibus aer</div><div class="l">nec placidi prohibent oculos per inania venti,</div><div class="l">sic demersa procul durante per intima visu</div><div class="l">cernimus, arcanique patet penetrale profundi, </div><div class="l">cum vada lene meant liquidarum et lapsus aquarum</div><div class="l">prodit caerulea dispersas luce figuras:</div><div class="l">quod sulcata levi crispatur harena meatu,</div><div class="l">inclinata tremunt viridi quod gramina fundo:</div><div class="l">usque sub ingenuis agitatae fontibus herbae </div><div class="l">vibrantes patiuntur aquas lucetque latetque</div><div class="l">calculus et viridem distinguit glarea muscum,</div><div class="l">tota Caledoniis talis patet ora Britannis,</div><div class="l">cum virides algas et rubra corallia nudat</div><div class="l">aestus et albentes concharum germina bacas, </div><div class="l">delicias hominum, locupletibus atque sub undis</div><div class="pagebreak" id="index.xml-pb-d30e215">[Page v.1.p.230]</div><div class="l">adsimulant nostros imitata monilia cultus:</div><div class="l">haud aliter placidae subter vada laeta Mosellae</div><div class="l">detegit admixtos non concolor herba lapillos.</div><div class="l">Intentos tamen usque oculos errore fatigant </div><div class="l">interludentes, examina lubrica, pisces,</div><div class="l">sed neque tot species obliquatosque natatus</div><div class="l">quaeque per adversum succedunt agmina flumen,</div><div class="l">nominaque et cunctos numerosae stirpis alumnos</div><div class="l">edere fas aut ille sinit, cui cura secundae </div><div class="l">sortis et aequorei cessit tutela tridentis.</div><div class="l">tu mihi flumineis habitatrix Nais in oris</div><div class="l">squamigeri gregis ede choros liquidoque sub alveo</div><div class="l">dissere caeruleo fluitantes amne catervas.</div><div class="l">Squameus herbosas capito inter lucet harenas, </div><div class="l">viscere praetenero fartim congestus aristis</div><div class="l">nec duraturus post bina trihoria mensis,</div><div class="l">purpureisque salar stellatus tergora guttis</div><div class="l">et nullo spinae nociturus acumine rhedo</div><div class="l">effugiensque oculos celeri levis umbra natatu. </div><div class="l">Juque per obliqui fauces vexate Saravi,</div><div class="l">qua bis terna fremunt scopulosis ostia pilis,</div><div class="l">cum defluxisti famae maioris in amnem,</div><div class="l">liberior laxos exerces, barbe, natatus:</div><div class="l">tu melior peiore aevo, tibi contigit omni </div><div class="l">spirantum ex numero non inlaudata senectus.</div><div class="pagebreak" id="index.xml-pb-d30e269">[Page v.1.p.232]</div><div class="l">Nec te puniceo rutilantem viscere, salmo,</div><div class="l">transierim, latae cuius vaga verbera caudae</div><div class="l">gurgite de medio summas referuntur in undas,</div><div class="l">occultus placido cum proditur aequore pulsus. </div><div class="l">tu loricato squamosus pectore, frontem</div><div class="l">lubricus et dubiae facturus fercula cenae,</div><div class="l">tempora longarum fers incorrupte morarum,</div><div class="l">praesignis maculis capitis, cui prodiga nutat</div><div class="l">alvus opimatoque fluens abdomine venter. </div><div class="l">quaeque per Illyricum, per stagna binominis Histri</div><div class="l">spumarum indiciis caperis, mustela, natantum,</div><div class="l">in nostrum subvecta fretum, ne laeta Mosellae</div><div class="l">flumina tam celebri defrudarentur alumno.</div><div class="l">quis te naturae pinxit color! atra superne </div><div class="l">puncta notant tergum, qua lutea circuit iris;</div><div class="l">lubrica caeruleus perducit tergora fucus;</div><div class="l">corporis ad medium fartim pinguescis, at illinc</div><div class="l">usque sub extremam squalet cutis arida caudam.</div><div class="l">Nec te, delicias mensarum, perca, silebo, </div><div class="l">amnigenos inter pisces dignande marinis,</div><div class="l">solus puniceis facilis contendere mullis:</div><div class="l">nam neque gustus iners solidoque in corpore partes</div><div class="l">segmentis coeunt, sed dissociantur aristis.</div><div class="l">hic etiam Latio risus praenomine, cultor </div><div class="l">stagnorum, querulis vis infestissima ranis,</div><div class="l">lucius, obscuras ulva caenoque lacunas</div><div class="l">obsidet, hic nullos mensarum lectus ad usus</div><div class="l">fervet fumosis olido nidore popinis.</div><div class="pagebreak" id="index.xml-pb-d30e328">[Page v.1.p.234]</div><div class="l">Quis non et virides, vulgi solacia, tineas </div><div class="l">norit et alburnos, praedam puerilibus hamis,</div><div class="l">stridentesque focis, obsonia plebis, alausas?</div><div class="l">teque inter species geminas neutrumque et utrumque,</div><div class="l">qui nec dum salmo, nec iam salar ambiguusque</div><div class="l">amborum medio, sario, intercepte sub aevo? </div><div class="l">tu quoque flumineas inter memorande cohortes,</div><div class="l">gobio, non geminis maior sine pollice palmis,</div><div class="l">praepinguis, teres, ovipara congestior alvo</div><div class="l">propexique iubas imitatus, gobio, barbi.</div><div class="l">Nunc, pecus aequoreum, celebrabere, magne silure: </div><div class="l">quem velut Actaeo perductum tergora olivo</div><div class="l">amnicolam delphina reor: sic per freta magnum</div><div class="l">laberis et longi vix corporis agmina solvis</div><div class="l">aut brevibus deprensa vadis aut fluminis ulvis.</div><div class="l">at cum tranquillos moliris in amne meatus, </div><div class="l">te virides ripae, te caerula turba natantum,</div><div class="l">te liquidae mirantur aquae: diffunditur alveo</div><div class="l">aestus et extremi procurrunt margine fluctus,</div><div class="l">talis Atlantiaco quondam ballena profundo,</div><div class="l">cum vento motuve suo telluris ad oras </div><div class="l">pellitur: exclusum exundat mare magnaque surgunt</div><div class="l">aequora vicinique timent decrescere montes,</div><div class="l">hic tamen, hic nostrae mitis ballena Mosellae</div><div class="l">exitio procul est magnoque honor additus amni.</div><div class="l">Iam liquidas spectasse vias et lubrica pisces </div><div class="l">agmina multiplicesque satis numerasse catervas,</div><div class="l">inducant aliam spectacula vitea pompam</div><div class="l">sollicitentque vagos Baccheia munera visus,</div><div class="pagebreak" id="index.xml-pb-d30e390">[Page v.1.p.236]</div><div class="l">qua sublimis apex longo super ardua tractu</div><div class="l">et rupes et aprica iugi flexusque sinusque </div><div class="l">vitibus adsurgunt naturalique theatro.</div><div class="l">Gauranum sic alma iugum vindemia vestit</div><div class="l">et Rhodopen proprioque nitent Pangaea Lyaeo;</div><div class="l">sic viret Ismarius super aequora Thracia collis;</div><div class="l">sic mea flaventem pingunt vineta Garumnam. </div><div class="l">summis quippe iugis tendentis in ultima clivi</div><div class="l">conseritur viridi fluvialis margo Lyaeo.</div><div class="l">laeta operum plebes festinantesque coloni</div><div class="l">vertice nunc summo properant, nunc deiuge dorso,</div><div class="l">certantes stolidis clamoribus, inde viator </div><div class="l">riparum subiecta terens, hinc navita labens,</div><div class="l">probra canunt seris cultoribus: adstrepit ollis</div><div class="l">et rupes et silva tremens et concavus amnis.</div><div class="l">Nec solos homines delectat scaena locorum:</div><div class="l">hic ego et agrestes Satyros et glauca tuentes </div><div class="l">Naidas extremis credam concurrere ripis,</div><div class="l">capripedes agitat cum laeta protervia Panas</div><div class="l">insultantque vadis trepidasque sub amne sorores</div><div class="l">terrent, indocili pulsantes verbere fluctum;</div><div class="l">saepe etiam mediis furata e collibus uvas </div><div class="l">inter Oreiadas Panope fluvialis amicas</div><div class="l">fugit lascivos paganica numina Faunos.</div><div class="l">dicitur et, medio cum sol stetit igneus orbe,</div><div class="l">ad commune fretum Satyros vitreasque sorores</div><div class="pagebreak" id="index.xml-pb-d30e445">[Page v.1.p.238]</div><div class="l">consortes celebrare choros, cum praebuit horas </div><div class="l">secretas hominum coetu flagrantior aestus.</div><div class="l">tune insultantes sua per freta ludere Nymphas</div><div class="l">et Satyros mersare vadis rudibusque natandi</div><div class="l">per medias exire manus, dum lubrica falsi</div><div class="l">membra petunt liquidosque favent pro corpore fluctus.</div><div class="l">sed non haec spectata ulli nec cognita visu </div><div class="l">fas mihi sit pro parte loqui: secreta tegatur</div><div class="l">et commissa suis lateat reverentia rivis.</div><div class="l">Illa fruenda palam species, cum glaucus opaco</div><div class="l">respondet colli fluvius, frondere videntur </div><div class="l">fluminei latices et palmite consitus amnis,</div><div class="l">quis color ille vadis, seras cum propulit umbras</div><div class="l">Hesperus et viridi perfundit monte Mosellam!</div><div class="l">tota natant crispis iuga motibus et tremit absens</div><div class="l">pampinus et vitreis vindemia turget in undis. </div><div class="l">adnumerat virides derisus navita vites,</div><div class="l">navita caudiceo fluitans super aequora lembo</div><div class="l">per medium, qua sese amni confundit imago</div><div class="l">collis et umbrarum confinia conserit amnis.</div><div class="l">Haec quoque quam dulces celebrant spectacula pompas, </div><div class="l">remipedes medio certant cum flumine lembi</div><div class="pagebreak" id="index.xml-pb-d30e492">[Page v.1.p.240]</div><div class="l">et varios ineunt flexus viridesque per oras</div><div class="l">stringunt attonsis pubentia germina pratis!</div><div class="l">puppibus et proris alacres gestire magistros</div><div class="l">impubemque manum super amnica terga vagantem </div><div class="l">dum spectat <div class="note" id="Note1"><span class="noteLabel">Note: </span>suppl. Böcking: <div class="l"><span class="add">⟨viridis qua surgit ripa colonus,⟩</span></div> <div class="l"><span class="add">⟨non sentit⟩</span>1</div></div> transire diem, sua seria ludo</div><div class="l">posthabet 2; excludit veteres nova gratia curas.</div><div class="l">quales Cumano despectat in aequore ludos</div><div class="l">Liber, sulphurei cum per iuga consita Gauri</div><div class="l">perque vaporiferi graditur vineta Vesevi, </div><div class="l">cum Venus Actiacis Augusti laeta triumphis</div><div class="l">ludere lascivos fera proelia iussit Amores, .</div><div class="l">qualia Niliacae classes Latiaeque triremes</div><div class="l">subter Apollineae gesserunt Leucados arces;</div><div class="l">aut Pompeiani Mylasena pericula belli </div><div class="l">Euboicae referunt per Averna sonantia cumbae;</div><div class="l">innocuos ratium pulsus pugnasque iocantes</div><div class="l">naumachiae Siculo quales spectante Peloro</div><div class="l">caeruleus viridi reparat sub imagine pontus:</div><div class="l">non aliam speciem petulantibus addit ephebis </div><div class="l">pubertasque amnis et picti rostra phaseli.</div><div class="l">hos Hyperionio cum sol perfuderit aestu,</div><div class="l">reddit nautales vitreo sub gurgite formas</div><div class="l">et redigit pandas inversi corporis umbras.</div><div class="l">utque agiles motus dextra laevaque frequentant </div><div class="pagebreak" id="index.xml-pb-d30e559">[Page v.1.p.242]</div><div class="l">et commutatis alternant pondera remis,</div><div class="l">unda refert alios simulacra umentia nautas.</div><div class="l">ipsa suo gaudet simulamine nautica pubes,</div><div class="l">fallaces fluvio mirata redire figuras.</div><div class="l">sic, ubi compositos ostentatura capillos </div><div class="l">(candentem late speculi explorantis honorem</div><div class="l">cum primum carae nutrix admovit alumnae)</div><div class="l">laeta ignorato fruitur virguncula ludo</div><div class="l">germanaeque putat formam spectare puellae:</div><div class="l">oscula fulgenti dat non referenda metallo </div><div class="l">aut fixas praetemptat acus aut frontis ad oram</div><div class="l">vibratos captat digitis extendere crines:</div><div class="l">talis ad umbrarum ludibria nautica pubes</div><div class="l">ambiguis fruitur veri falsique figuris.</div><div class="l">Iam vero accessus faciles qua ripa ministrat, </div><div class="l">scrutatur toto populatrix turba profundo</div><div class="l">heu male defensos penetrali flumine pisces,</div><div class="l">hic medio procul amne trahens umentia lina</div><div class="l">nodosis decepta plagis examina verrit;</div><div class="l">ast hic, tranquillo qua labitur agmine flumen, </div><div class="l">ducit corticeis fluitantia retia signis;</div><div class="l">ille autem scopulis deiectas pronus in undas</div><div class="l">inclinat lentae convexa cacumina virgae,</div><div class="l">inductos escis iaciens letalibus hamos.</div><div class="l">quos ignara doli postquam vaga turba natantum </div><div class="l">rictibus invasit patulaeque per intima fauces</div><div class="l">sera occultati senserunt vulnera ferri,</div><div class="l">dum trepidant, subit indicium crispoque tremori</div><div class="l">vibrantis saetae nutans consentit harundo,</div><div class="l">nec mora et excussam stridenti verbere praedam </div><div class="l">dexter in obliquum raptat puer; excipit ictum</div><div class="pagebreak" id="index.xml-pb-d30e625">[Page v.1.p.244]</div><div class="l">spiritus, ut raptis quondam per inane flagellis</div><div class="l">aura crepat motoque adsibilat aere ventus.</div><div class="l">exultant udae super arida saxa rapinae</div><div class="l">luciferique pavent letalia tela diei. </div><div class="l">cuique sub amne suo mansit vigor, aere nostro</div><div class="l">segnis anhelatis vitam consumit in auris.</div><div class="l">iam piger invalido vibratur corpore plausus,</div><div class="l">torpida supremos patitur iam cauda tremores</div><div class="l">nec coeunt rictus, haustas sed hiatibus auras . </div><div class="l">reddit mortiferos expirans branchia flatus.</div><div class="l">sic, ubi fabriles exercet spiritus ignes,</div><div class="l">accipit alterno cohibetque foramine ventos</div><div class="l">lanea fagineis adludens parma cavernis. </div><div class="l">vidi egomet quosdam leti sub fine trementes </div><div class="l">collegisse animas, mox in sublime citatos</div><div class="l">cernua subiectum praeceps dare corpora in amnem,</div><div class="l">desperatarum potientes rursus aquarum.</div><div class="l">quos impos damni puer inconsultus ab alto</div><div class="l">impetit et stolido captat prensare natatu. </div><div class="l">sic Anthedonius Boeotia per freta Glaucus,</div><div class="l">gramina gustatu postquam exitialia Circes</div><div class="l">expertus carptas moribundis piscibus herbas</div><div class="l">sumpsit, Carpathium subiit novus accola pontum.</div><div class="l">ille hamis et rete potens, scrutator operti </div><div class="l">Nereos, aequoream solitus converrere Tethyn, </div><div class="l">inter captivas fluitavit praedo catervas.</div><div class="l">Talia despectant longo per caerula tractu</div><div class="l">pendentes saxis instanti culmine villae,</div><div class="pagebreak" id="index.xml-pb-d30e684">[Page v.1.p.246]</div><div class="l">quas medius dirimit sinuosis flexibus errans </div><div class="l">amnis, et alternas comunt praetoria ripas.</div><div class="l">Quis modo Sestiacum pelagus, Nepheleidos Helles</div><div class="l">aequor, Abydeni freta quis miretur ephebi?</div><div class="l">quis Chalcedonio constratum ab litore pontum,</div><div class="l">regis opus magni, mediis euripus ubi undis </div><div class="l">Europaeque Asiaeque vetat concurrere terras?</div><div class="l">non hic dira freti rabies, non saeva furentum</div><div class="l">proelia caurorum; licet hic commercia linguae</div><div class="l">iungere et alterno sermonem texere pulsu,</div><div class="l">blanda salutiferas permiscent litora voces, </div><div class="l">et voces et paene manus: resonantia utrimque</div><div class="l">verba refert concurrens fluctibus echo. </div><div class="l">Quis potis innumeros cultusque habitusque retexens</div><div class="l">pandere tectonicas per singula praedia formas?</div><div class="l">non hoc spernat opus Gortynius aliger, aedis </div><div class="l">conditor Euboicae, casus quem fingere in auro</div><div class="l">conantem Icarios patrii pepulere dolores:</div><div class="l">non Philo Cecropius, non qui laudatus ab hoste</div><div class="l">clara Syracosii traxit certamina belli,</div><div class="l">forsan et insignes hominumque operumque labores </div><div class="pagebreak" id="index.xml-pb-d30e729">[Page v.1.p.248]</div><div class="l">hic habuit decimo celebrata volumine Marcei</div><div class="l">hebdomas, hic clari viguere Menecratis artes</div><div class="l">atque Ephesi spectata manus vel in arce Minervae</div><div class="l">Ictinus, magico cui noctua perlita fuco</div><div class="l">adlicit omne genus volucres perimitque tuendo. </div><div class="l">conditor hic forsan fuerit Ptolomaidos aulae</div><div class="l">Dinochares, quadrata cui in fastigia cono</div><div class="l">surgit ipsa suas consumit pyramis umbras,</div><div class="l">iussus ob incesti qui quondam foedus amoris</div><div class="l">Arsinoen Pharii suspendit in aere templi. </div><div class="l">spirat enim tecti testudine virus achates</div><div class="l">adflatamque trahit ferrato crine puellam.</div><div class="l">Hos ergo aut horum similes est credere dignum</div><div class="l">Belgarum in terris scaenas posuisse domorum,</div><div class="l">molitos celsas fluvii decoramina villas. </div><div class="l">haec est natura sublimis in aggere saxi,</div><div class="pagebreak" id="index.xml-pb-d30e764">[Page v.1.p.250]</div><div class="l">haec procurrentis fundata crepidine ripae,</div><div class="l">haec refugit captumque sinu sibi vindicat amnem.</div><div class="l">illa tenens collem, qui plurimus imminet amni,</div><div class="l">usurpat faciles per culta, per aspera visus </div><div class="l">utque suis fruitur dives speculatio terris,</div><div class="l">quin etiam riguis humili pede condita pratis</div><div class="l">compensat celsi bona naturalia montis</div><div class="l">sublimique minans irrumpit in aethera tecto,</div><div class="l">ostentans altam, Pharos ut Memphitica, turrim. </div><div class="l">huic proprium clausos consaepto gurgite pisces</div><div class="l">apricas scopulorum inter captare novales.</div><div class="l">haec summis innixa iugis labentia subter</div><div class="l">flumina despectu iam caligante tuetur,</div><div class="l">atria quid memorem viridantibus adsita pratis? </div><div class="l">innumerisque super nitentia tecta columnis?</div><div class="l">quid quae fluminea substructa crepidine fumant</div><div class="l">balnea, ferventi cum Mulciber haustus operto</div><div class="l">volvit anhelatas tectoria per cava flammas,</div><div class="l">inclusum glomerans aestu spirante vaporem? </div><div class="l">vidi ego defessos multo sudore lavacri</div><div class="l">fastidisse lacus et frigora piscinarum,</div><div class="l">ut vivis fruerentur aquis, mox amne refotos</div><div class="l">plaudenti gelidum flumen pepulisse natatu.</div><div class="pagebreak" id="index.xml-pb-d30e813">[Page v.1.p.252]</div><div class="l">quod si Cumanis huc adforet hospes ab oris, </div><div class="l">crederet Euboicas simulacra exilia Baias</div><div class="l">his donasse locis: tantus cultusque nitorque</div><div class="l">adlicit et nullum parit oblectatio luxum,</div><div class="l">Sed mihi qui tandem finis tua glauca fluenta</div><div class="l">dicere dignandumque mari memorare Mosellam, </div><div class="l">innumeri quod te diversa per ostia late</div><div class="l">incurrunt amnes? quamquam differre meatus</div><div class="l">possent, sed celerant in te consumere nomen,</div><div class="l">namque et Promeae Nemesaeque adiuta meatu</div><div class="l">Sura tuas properat non degener ire sub undas, </div><div class="l">Sura interceptis tibi gratificata fluentis,</div><div class="l">nobilius permixta tuo sub nomine, quam si</div><div class="l">ignoranda patri contenderet ostia Ponto,</div><div class="l">te rapidus Celbis, te marmore clarus Erubris</div><div class="l">festinant famulis quam primum adlambere lymphis:</div><div class="l">nobilibus Celbis celebratus piscibus, ille </div><div class="l">praecipiti torquens cerealia saxa rotatu</div><div class="l">stridentesque trahens per levia marmora serras</div><div class="l">audit perpetuos ripa ex utraque tumultus,</div><div class="l">praetereo exilem Lesuram tenuemque Drahonum </div><div class="l">nec fastiditos Salmonae usurpo fluores:</div><div class="l">naviger undisona dudum me mole Saravus</div><div class="l">tota veste vocat, longum qui distulit amnem,</div><div class="l">fessa sub Augustis ut volveret ostia muris.</div><div class="pagebreak" id="index.xml-pb-d30e866">[Page v.1.p.254]</div><div class="l">nec minor hoc, tacitum qui per sola pinguia labens </div><div class="l">stringit frugiferas felix Alisontia ripas.</div><div class="l">mille alii, prout quemque suus magis impetus urget,</div><div class="l">esse tui cupiunt: tantus properantibus undis</div><div class="l">ambitus aut mores, quod si tibi, dia Mosella,</div><div class="l">Smyrna suum vatem vel Mantua clara dedisset, </div><div class="l">cederet Iliacis Simois memoratus in oris</div><div class="l">nec praeferre suos auderet Thybris honores.</div><div class="l">da veniam, da, Roma potens! pulsa, oro, facessat</div><div class="l">invidia et Latiae Nemesis non cognita linguae:</div><div class="l"><span class="add">⟨contigit haec melior, Thybris, tibi gloria, quod tu 1⟩</span></div><div class="l">imperii sedem Romaeque tuere penates.2 </div><div class="l">Salve, magne parens frugumque virumque, Mosella!</div><div class="l">te clari proceres, te bello exercita pubes,</div><div class="l">aemula te Latiae decorat facundia linguae,</div><div class="l">quin etiam mores et laetum fronte serena</div><div class="l">ingenium natura tuis concessit alumnis. </div><div class="l">nec sola antiquos ostentat Roma Catones,</div><div class="l">aut unus tantum iusti spectator et aequi</div><div class="l">pollet Aristides veteresque inlustrat Athenas.</div><div class="l">Verum ego quid laxis nimium spatiatus habenis</div><div class="l">victus amore tui praeconia detero? conde, </div><div class="l">Musa, chelyn, pulsis extremo carmine netis.</div><div class="l">tempus erit, cum me studiis ignobilis oti</div><div class="l">mulcentem curas seniique aprica foventem</div><div class="l">materiae commendet honos; cum facta viritim</div><div class="pagebreak" id="index.xml-pb-d30e925">[Page v.1.p.256]</div><div class="l">Belgarum patriosque canam decora inclita mores: </div><div class="l">mollia subtili nebunt mihi carmina filo</div><div class="l">Pierides tenuique aptas subtemine telas</div><div class="l">percurrent: dabitur nostris quoque purpura fusis,</div><div class="l">quis mihi tum non dictus erit? memorabo quietos</div><div class="l">agricolas legumque catos fandique potentes, </div><div class="l">praesidium sublime reis; quos curia summos</div><div class="l">municipum vidit proceres propriumque senatum,</div><div class="l">quos praetextati celebris facundia ludi</div><div class="l">contulit ad veteris praeconia Quintiliani,</div><div class="l">quique suas rexere urbes purumque tribunal </div><div class="l">sanguine et innocuas inlustravere secures;</div><div class="l">aut Italum populos aquilonigenasque Britannos</div><div class="l">praefecturarum titulo tenuere secundo;</div><div class="l">quique caput rerum Romam, populumque patresque,</div><div class="l">tantum non primo rexit sub nomine, quamvis </div><div class="l">par fuerit primis: festinet solvere tandem</div><div class="l">errorem Fortuna suum libataque supplens</div><div class="l">praemia iam veri fastigia reddat honoris</div><div class="l">nobilibus repetenda nepotibus, at modo coeptum</div><div class="l">detexatur opus, dilata et laude virorum </div><div class="l">dicamus laeto per rura virentia tractu</div><div class="l">felicem fluvium Rhenique sacremus in undas.</div><div class="l">Caeruleos nunc, Rhene, sinus hyaloque virentem</div><div class="l">pande peplum spatiumque novi metare fluenti</div><div class="pagebreak" id="index.xml-pb-d30e978">[Page v.1.p.258]</div><div class="l">fraternis cumulandus aquis, nec praemia in undis </div><div class="l">sola, sed augustae veniens quod moenibus urbis</div><div class="l">spectavit iunctos natique patrisque triumphos,</div><div class="l">hostibus exactis Nicrum super et Lupodunum</div><div class="l">et fontem Latiis ignotum annalibus Histri.</div><div class="l">haec profligati venit modo laurea belli: </div><div class="l">hinc alias aliasque feret, vos pergite iuncti</div><div class="l">et mare purpureum gemino propellite tractu,</div><div class="l">neu vereare minor, pulcherrime Rhene, videri:</div><div class="l">invidiae nihil hospes habet, potiere perenni</div><div class="l">nomine: tu fratrem famae securus adopta. </div><div class="l">dives aquis, dives Nymphis, largitor utrique</div><div class="l">alveus extendet geminis divortia ripis</div><div class="l">communesque vias diversa per ostia pandet.</div><div class="l">accedent vires, quas Francia quasque Chamaves</div><div class="l">Germanique tremant: tunc verus habebere limes. </div><div class="l">a ccedet tanto geminum tibi nomen ab amni,</div><div class="l">cumque unus de fonte fluas, dicere bicornis.</div><div class="l">Haec ego, Vivisca ducens ab origine gentem,</div><div class="l">Belgarum hospitiis non per nova foedera notus,</div><div class="l">Ausonius, nomen Latium, patriaque domoque </div><div class="pagebreak" id="index.xml-pb-d30e1023">[Page v.1.p.260]</div><div class="l">Gallorum extremos inter celsamque Pyrenen,</div><div class="l">temperat ingenuos qua laeta Aquitanica mores,</div><div class="l">audax exigua fide concino. fas mihi sacrum</div><div class="l">perstrinxisse amnem tenui libamine Musae.</div><div class="l">nec laudem adfecto, veniam peto. sunt tibi multi, </div><div class="l">alme amnis, sacros qui sollicitare fluores</div><div class="l">Aomdum totamque solent haurire Aganippen.</div><div class="l">ast ego, quanta mei dederit se vena liquoris,</div><div class="l">Burdigalam cum me in patriam nidumque senectae</div><div class="l">Augustus, pater et nati, mea maxima cura, </div><div class="l">fascibus Ausoniis decoratum et honore curuli</div><div class="l">mittent emeritae post munera disciplinae,</div><div class="l">latius Arctoi praeconia persequar amnis,</div><div class="l">addam urbes, tacito quas subterlaberis alveo,</div><div class="l">moeniaque antiquis te prospectantia muris; </div><div class="l">addam praesidiis dubiarum condita rerum,</div><div class="l">sed modo securis non castra, sed horrea Belgis;</div><div class="l">addam felices ripa ex utraque colonos</div><div class="l">teque inter medios hominumque boumque labores</div><div class="l">stringentem ripas et pinguia culta secantem. </div><div class="l">non tibi se Liger anteferet, non Axona praeceps,</div><div class="l">Matrona non, Gallis Belgisque intersita finis,</div><div class="l">Santonico refluus non ipse Carantonus aestu,</div><div class="l">concedes gelido, Durani, de monte volutus</div><div class="l">amnis, et auriferum postponet Gallia Tamen </div><div class="pagebreak" id="index.xml-pb-d30e1077">[Page v.1.p.262]</div><div class="l">insanumque ruens per saxa rotantia late</div><div class="l">in mare purpureum, dominae tamen ante Mosellae</div><div class="l">numine adorato, Tarbellicus ibit Aturrus.</div><div class="l">Corniger externas celebrande Mosella per oras,</div><div class="l">nec solis celebrande locis, ubi fonte supremo </div><div class="l">exeris auratum taurinae frontis honorem,</div><div class="l">quave trahis placidos sinuosa per arva meatus,</div><div class="l">vel qua Germanis sub portibus ostia solvis:</div><div class="l">si quis honos tenui volet adspirare camenae,</div><div class="l">perdere si quis in his dignabitur otia musis, </div><div class="l">ibis in ora hominum laetoque fovebere cantu,</div><div class="l">te fontes vivique lacus, te caerula noscent</div><div class="l">flumina, te veteres pagorum gloria luci;</div><div class="l">te Druna, te sparsis incerta Druentia ripis</div><div class="l">Alpinique colent fluvii duplicemque per urbem </div><div class="l">qui meat et Dextrae Rhodanus dat nomina ripae;</div><div class="l">te stagnis ego caeruleis magnumque sonoris</div><div class="l">amnibus, aequoreae te commendabo Garumnae.</div><div class="pagebreak" id="index.xml-pb-d30e1115">[Page v.1.p.264]</div></div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">Epistula Symmachi ad Ausonium</span></h3><span class="opener">Symmachus Ausonio</span><p>Petis a me litteras longiores: est hoc in nos veri amoris indicium, sed ego, qui sim paupertini ingenii mei conscius, Laconicae malo studere brevitati, quam multiiugis paginis infantiae meae maciem publicare. nec mirum, si eloquii nostri vena tenuata est, quam dudum neque ullius poematis tui neque pedestrium voluminum lectione iuvisti. unde igitur sermonis mei largam poscis usuram, qui nihil litterati faenoris credidisti? volitat tuus Mosella per manus sinusque multorum divinis a te versibus consecratus: sed tantum nostra ora praelabitur. cur me istius libelli, quaeso, exortem esse voluisti? aut <span class="foreign" lang="grc">ἀμουσότεροσ</span> tibi videbar, qui iudicare non possem, aut certe malignus, qui laudare nescirem. itaque vel ingenio meo plurimum vel moribus derogasti. et tamen contra interdictum tuum vix ad illius operis arcana perveni, velim tacere, quid sentiam; velim iusto de te silentio vindicari; sed admiratio scriptorum sensum frangit iniuriae.</p><p>Novi ego istum fluvium, cum aeternorum principum iam pridem signa comitarer, parem multis, <span class="pagebreak" id="index.xml-pb-d30e1128">[Page v.1.p.266]</span> imparem maximis, hunc tu mihi inproviso clarorum versuum dignitate Aegyptio Nilo maiorem, frigidiorem Scythico Tanai clarioremque hoc nostro populari Tiberi reddidisti. nequaquam tibi crederem de Mosellae ortu ac meatu magna narranti, ni scirem, quod nec in poemate mentiaris. unde illa amnicorum piscium examina repperisti quam nominibus varia, tam coloribus, ut magnitudine distanti, sic sapore, quae tu pigmentis istius carminis supra naturae dona fucasti? atquin in tuis mensis saepe versatus cum pleraque alia, quae tunc in pretio erant, esui obiecta mirarer, numquam hoc genus piscium deprehendi, quando tibi hi pisces in libro nati sunt, qui in ferculis non fuerunt? iocari me putas atque agere nugas? ita deus me probabilem praestet, ut ego hoc tuum carmen libris Maronis adiungo. Sed iam desinam mei oblitus doloris inhaerere laudibus tuis, ne hoc quoque ad gloriam tuam trahas, quod te miramur offensi, spargas licet volumina tua et me semper excipias: fruemur tamen tuo opere, sed aliorum benignitate, vale. <span class="pagebreak" id="index.xml-pb-d30e1130">[Page v.1.p.268]</span></p></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:07:31Z.
	       SAXON HE 9.8.0.5.
		 --></address></div></body></html>