<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Carmina Omnia</title><meta name="author" content="Sulpicia" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Carmina Omnia" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Carmina Omnia</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Tandem venit amor, qualem texisse pudori</div><div class="l">quam nudasse alicui sit mihi fama magis.</div><div class="l">Exorata meis illum Cytherea Camenis</div><div class="l">attulit in nostrum deposuitque sinum.</div><div class="l">Exsolvit promissa Venus: mea gaudia narret,</div><div class="l">dicetur si quis non habuisse sua.</div><div class="l">Non ego signatis quicquam mandare tabellis,</div><div class="l">ne legat id nemo quam meus ante, velim.</div><div class="l">Sed peccasse iuvat, vultus componere famae</div><div class="l">taedet: cum digno digna fuisse ferar. </div></div><div class="textpart" id="index.xml-body.1_div.1_div.2"><h3><span class="headingNumber">1.2. </span></h3><div class="l">Invisus natalis adest, qui rure molesto</div><div class="l">et sine Cerintho tristis agendus erit.</div><div class="l">Dulcius urbe quid est? an villa sit apta puellae</div><div class="l">atque Arretino frigidus amnis agro?</div><div class="l">Iam nimium Messalla mei studiose, quiescas,</div><div class="l">non tempestivae, saeve propinque, viae!</div><div class="l">Hic animum sensusque meos abducta relinquo,</div><div class="l">arbitrio quamvis non sinis esse meo. </div></div><div class="textpart" id="index.xml-body.1_div.1_div.3"><h3><span class="headingNumber">1.3. </span></h3><div class="l">Scis iter ex animo sublatum triste puellae?</div><div class="l">natali Romae iam licet esse suo.</div><div class="l">Omnibus ille dies nobis natalis agatur,</div><div class="l">qui nec opinanti nunc tibi forte venit. </div></div><div class="textpart" id="index.xml-body.1_div.1_div.4"><h3><span class="headingNumber">1.4. </span></h3><div class="l">Gratum est, securus multum quod iam tibi de me</div><div class="l">permittis, subito ne male inepta cadam.</div><div class="l">Sit tibi cura togae potior pressumque quasillo</div><div class="l">scortum quam Servi filia Sulpicia:</div><div class="l">Solliciti sunt pro nobis, quibus illa dolori est,</div><div class="l">ne cedam ignoto, maxima causa, toro. </div></div><div class="textpart" id="index.xml-body.1_div.1_div.5"><h3><span class="headingNumber">1.5. </span></h3><div class="l">Estne tibi, Cerinthe, tuae pia cura puellae,</div><div class="l">quod mea nunc vexat corpora fessa calor?</div><div class="l">A! ego non aliter tristes evincere morbos</div><div class="l">optarim, quam te si quoque velle putem.</div><div class="l">At mihi quid prosit morbos evincere, si tu</div><div class="l">nostra potes lento pectore ferre mala? </div></div><div class="textpart" id="index.xml-body.1_div.1_div.6"><h3><span class="headingNumber">1.6. </span></h3><div class="l">Ne tibi sim, mea lux, aeque iam fervida cura</div><div class="l">ac videor paucos ante fuisse dies,</div><div class="l">si quicquam tota commisi stulta iuventa,</div><div class="l">cuius me fatear paenituisse magis,</div><div class="l">hesterna quam te solum quod nocte reliqui,</div><div class="l">ardorem cupiens dissimulare meum. </div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a>Â </div><address>Sulpicia.
	    Date: 2016-11-14<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T18:59:28Z.
	       SAXON HE 9.8.0.5.
		 --></address></div></body></html>