<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Epicedion in Patrem</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Epicedion in Patrem" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Epicedion in Patrem</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><p>Post deum semper patrem colui secundamque reverentiam genitori meo debui, sequitur ergo hanc summi dei venerationem epicedion patris mei. titulus <span class="pagebreak" id="index.xml-pb-d30e66">[Page v.1.p.42]</span> a Graecis auctoribus defunctorum honri dicatus, non ambitiosus, sed religiosus: quem commendo lectori meo, sive is filius est seu pater sive utrumque, neque, ut laudet, exigo; set, ut amet, postulo, neque vero nunc patrem meum laudo, quod ille non eget et ego functum oblectatione viventium onerare non debeo, neque dico nisi quod agnoscunt, qui parti aetatis eius interfuerunt. falsum me autem morte <span class="add">⟨eius⟩</span> obita dicere et verum tacere eiusdem piaculi existimo, imagini ipsius hi versus subscripti sunt neque minus in opusculorum meorum seriem relati. alia omnia mea displicent mihi; hoc relegisse amo.</p><div class="l">Nomen ego Ausonius, non ultimus arte medendi</div><div class="l">et, mea si nosses tempora, primus eram.</div><div class="l">vicinas urbes colui patriaque domoque,</div><div class="l">Vasates patria, sed lare Burdigalam,</div><div class="l">curia me duplex et uterque senatus habebat </div><div class="l">muneris exsortem, nomine participem,</div><div class="l">non opulens nec egens, parcus sine sordibus egi:</div><div class="l">victum, habitum, mores semper eadem habui,</div><div class="l">sermone inpromptus Latio, verum Attica lingua</div><div class="l">suffecit culti vocibus eloquii. </div><div class="l">optuli opem cunctis poscentibus artis inemptae</div><div class="l">officiumque meum cum pietate fuit.</div><div class="pagebreak" id="index.xml-pb-d30e96">[Page v.1.p.44]</div><div class="l">iudicium de me studui praestare bonorum:</div><div class="l">ipse mihi numquam, iudice me, placui.</div><div class="l">officia in multos diverso debita cultu </div><div class="l">personis, meritis, tempore distribui,</div><div class="l">litibus abstinui: non auxi, non minui rem;</div><div class="l">indice me nullus, set neque teste, perit,</div><div class="l">invidi numquam; cupere atque ambire refugi;</div><div class="l">iurare aut falsum dicere par habui. </div><div class="l">factio me sibi non, non coniuratio iunxit:</div><div class="l">sincero colui foedere amicitias,</div><div class="l">felicem scivi non qui, quod vellet, haberet,</div><div class="l">set qui per fatum non data non cuperet.</div><div class="l">non occursator, non garrulus, obvia cernens,</div><div class="l">valvis et velo condita non adii.</div><div class="l">famam, quae posset vitam lacerare bonorum,</div><div class="l">non finxi et, veram si scierim, tacui,</div><div class="l">ira procul, spes vana procul, procul anxia cura</div><div class="l">inque bonis hominum gaudia falsa procul. </div><div class="l">vitati coetus eiuratique tumultus</div><div class="l">et semper fictae principum amicitiae,</div><div class="l">deliquisse nihil numquam laudem esse putavi</div><div class="l">atque bonos mores legibus antetuli.</div><div class="l">irasci promptus properavi condere motum <span class="note" id="Note1"><span class="noteLabel">marg </span>35</span></div><div class="l">atque mihi poenas pro levitate dedi.</div><div class="l">coniugium per lustra novem sine crimine concors</div><div class="l">unum habui: gnatos quattuor edidimus.</div><div class="l">prima obiit lactans; at qui fuit ultimus aevi, .</div><div class="l">pubertate rudi non rudis interiit. </div><div class="pagebreak" id="index.xml-pb-d30e158">[Page v.1.p.46]</div><div class="l">maximus ad summum columen pervenit honorum,</div><div class="l">praefectus Gallis et Libyae et Latio,</div><div class="l">tranquillus, clemens, oculis, voce, ore serenus,</div><div class="l">in genitore suo mente animoque puer.</div><div class="l">huius ego et natum et generum pro consule vidi; </div><div class="l">consul ut ipse foret, spes mihi certa fuit.</div><div class="l">matronale decus possedit filia, cuius</div><div class="l">egregia et nuptae laus erat et viduae,</div><div class="l">quae nati generique et progeneri simul omnium</div><div class="l">multiplici inlustres vidit honore domos. </div><div class="l">ipse nec adfectans nec detrectator honorum</div><div class="l">praefectus magni nuncupor Illyrici,</div><div class="l">haec me fortunae larga indulgentia suasit</div><div class="l">numine adorato vitae obitum petere,</div><div class="l">ne fortunatae spatium inviolabile vitae </div><div class="l">fatali morsu stringeret ulla dies.</div><div class="l">optinui auditaeque preces: spem, vota, timorem</div><div class="l">sopitus placido fine relinquo aliis,</div><div class="l">inter maerentes, sed non ego maestus, amicos</div><div class="l">dispositis iacui funeris arbitriis. </div><div class="l">nonaginta annos baculo sine, corpore toto</div><div class="l">exegi, cunctis integer officiis,</div><div class="l">haec quicumque leges, non aspernabere fari:</div><div class="l">talis vita tibi, qualia vota mihi.</div><div class="pagebreak" id="index.xml-pb-d30e210">[Page v.1.p.48]</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:07:50Z.
	       SAXON HE 9.8.0.5.
		 --></address></div></body></html>