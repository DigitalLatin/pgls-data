<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Phoenissae</title><meta name="author" content="Seneca" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Phoenissae" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Phoenissae</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><span class="">card 1</span><div class="pagebreak" id="index.xml-pb-d30e105">[Page p.93]</div><div class="speaker">Oedipus Antigona</div><div class="l">Caeci parentis regimen et fessi unicum</div><div class="l">lateris levamen, gnata, quam tanti est mihi</div><div class="l">genuisse vel sic, desere infaustum patrem,</div><div class="l">in recta quid deflectis errantem gradum?</div><div class="l">permitte labi; melius inveniam viam, </div><div class="l">quam quaero solus, quae me ab hac vita extrahat</div><div class="l">et hoc nefandi capitis aspectu levet</div><div class="l">caelum atque terras, quantulum hac egi manu?</div><div class="l">non video noxae conscium nostrae diem,</div><div class="l">sed videor, hinc iam solve inhaerentem manum </div><div class="l">et patere caecum qua volet ferri pedem,</div><div class="l">ibo, ibo qua praerupta protendit iuga</div><div class="l">meus Cithaeron, qua peragrato celer</div><div class="l">per saxa monte iacuit Actaeon suis</div><div class="l">nova praeda canibus, qua per obscurum nemus </div><div class="l">silvamque opacae vallis instinctas deo</div><div class="l">egit sorores mater et gaudens malo</div><div class="l">vibrante fixum praetulit thyrso caput;</div><div class="l">vel qua cucurrit, corpus inrisum trahens,</div><div class="l">Zethi iuvencus, qua per horrentes rubos </div><div class="l">tauri ferocis sanguis ostentat fugas;</div><div class="l">vel qua alta maria vertice inmenso premit</div><span class="pagebreak" id="index.xml-pb-d30e155">[Page p.94]</span><div class="l">Inoa rupes, qua scelus fugiens novum</div><div class="l">novumque faciens mater insiluit freto</div><div class="l">mersura natum seque— felices quibus </div><div class="l">fortuna melior tam bonas matres dedit.</div><div class="l">est alius istis noster in silvis locus,</div><div class="l">qui me reposcit, hunc petam cursu incito;</div><div class="l">non haesitabit gressus, huc omni duce</div><div class="l">spoliatus ibo. quid moror sedes meas? </div><div class="l">mortem, Cithaeron, redde et hospitium mihi</div><div class="l">illud meum restitue, ut expirem senex</div><div class="l">ubi debui infans, recipe supplicium vetus.</div><div class="l">semper cruente saeve crudelis ferox,</div><div class="l">cum occidis et cum parcis, olim iam tuum </div><div class="l">est hoc cadaver: perage mandatum patris,</div><div class="l">iam et matris, animus gestit antiqua exsequi</div><div class="l">supplicia, quid me, nata, pestifero tenes</div><div class="l">amore vinctum? quid tenes? genitor vocat.</div><div class="l">sequor, sequor, iam parce, sanguineum gerens </div><div class="l">insigne regni Laius rapti furit;</div><div class="l">en ecce, inanes manibus infestis petit</div><div class="l">foditque vultus, nata, genitorem vides?</div><div class="l">ego video, tandem spiritum inimicum expue,</div><div class="l">desertor anime, fortis in partem tui. </div><div class="l">omitte poenae languidas longae moras</div><div class="l">mortemque totam admitte; quid segnis traho</div><div class="l">quod vivo? nullum facere iam possum scelus?</div><div class="l">possum miser, praedico— discedo a patre,</div><div class="l">discedo, virgo. timeo post matrem omnia. </div><div class="speaker">Ant.</div><div class="l">Vis nulla, genitor, a tuo nostram manum</div><div class="l">corpore resolvet, nemo me comitem tibi</div><div class="l">eripiet umquam. Labdaci claram domum,</div><span class="pagebreak" id="index.xml-pb-d30e223">[Page p.95]</span><div class="l">opulenta ferro regna germani petant—</div><div class="l">pars summa magno patris e regno mea est, </div><div class="l">pater ipse. non hunc auferet frater mihi</div><div class="l">Thebana rapto sceptra qui regno tenet,</div><div class="l">non hunc catervas alter Argolicas agens;</div><div class="l">non si revulso Iuppiter mundo tonet</div><div class="l">mediumque nostros fulmen in nexus cadat, </div><div class="l">manum hanc remittam. prohibeas, genitor, licet:</div><div class="l">regam abnuentem, dirigam inviti gradum.</div><div class="l">iu plana tendis? vado; praerupta appetis?</div><div class="l">non obsto, sed praecedo; quo vis utere</div><div class="l">duce me, duobus omnis eligitur via: </div><div class="l">perire sine me non potes, mecum potes.</div><div class="l">hic alta rupes arduo surgit iugo</div><div class="l">spectatque longe spatia subiecti maris:</div><div class="l">vis hanc petamus? nudus hic pendet silex,</div><div class="l">hic scissa tellus faucibus ruptis hiat: </div><div class="l">vis hanc petamus? hic rapax torrens cadit</div><div class="l">partesque lapsi montis exesas rotat:</div><div class="l">in hunc ruamus? dum prior, quo vis eo.</div><div class="l">non deprecor, non hortor, extingui cupis</div><div class="l">votumque, genitor, maximum mors est tibi? </div><div class="l">si moreris, antecedo: si vivis, sequor.</div><div class="l">sed flecte mentem pectus antiquum ad voca</div><div class="l">victasque magno robore aerumnas doma;</div><div class="l">resiste: tantus in malis vinci mori est.</div><span class="">card 81</span><div class="speaker">Oedip.</div><div class="l">Vnde in nefanda specimen egregium domo? </div><div class="l">Unde ista generi virgo dissimilis suo?</div><div class="l">Fortuna, credis? aliquis est ex me pius?</div><div class="l">non esset umquam, fata bene novi mea,</div><div class="l">nisi ut noceret, ipsa se in leges novas</div><span class="pagebreak" id="index.xml-pb-d30e292">[Page p.96]</span><div class="l">natura vertit: regeret in fontem citas <span class="pagebreak" id="index.xml-pb-d30e295">[Page ]</span></div><div class="l">revolutus undas amnis et noctem afferet</div><div class="l">Phoebea lampas, Hesperus faciet diem;</div><div class="l">ut ad miserias aliquid accedat meas,</div><div class="l">pii quoque erimus, unica Oedipodae est salus,</div><div class="l">non esse salvum, liceat ulcisci patrem </div><div class="l">adhuc inultum, dextra quid cessas iners</div><div class="l">exigere poenas? quicquid exactum est adhuc,</div><div class="l">matri dedisti, mitte genitoris manum,</div><div class="l">animosa virgo:'funus extendi» meum</div><div class="l">longaeque vivi ducis exequias patris. </div><div class="l">aliquando terra corpus invisum tege;</div><div class="l">peccas honesta mente, pietatem vocas</div><div class="l">patrem insepultum trahere, qui cogit mori</div><div class="l">nolentem in aequo est quique properantem impedit; </div><div class="l">nec tamen in aequo est: alterum gravius reor: </div><div class="l">occidere est vetare cupientem mori </div><div class="l">malo imperari quam eripi mortem mihi. </div><div class="l">desiste coepto, virgo: ius vitae ac necis</div><div class="l">meae penes me est. regna deserui libens,</div><div class="l">regnum mei retineo. si fida es comes, </div><div class="l">ensem parenti trade, sed notum nece</div><div class="l">ensem paterna, tradis? an gnati tenent</div><div class="l">cum regno et illum? facinore ubicumque est opus,</div><div class="l">ibi sit; relinquo, natus hunc habeat meus,</div><div class="l">sed uterque, flammas potius et vastum aggerem </div><div class="l">compone; in altos ipse me immittam rogos,</div><div class="l"><span class="strikethrough">haerebo ad ignes, funebrem escendam struem</span></div><div class="l">pectusque solvam durum et in cinerem dabo</div><div class="l">hoc quicquid in me vivit, ubi saevum est mare?</div><span class="pagebreak" id="index.xml-pb-d30e361">[Page p.97]</span><div class="l">duc ubi sit altis prorutum saxis iugum, </div><div class="l">ubi torva rapidus ducat Ismenos vada,</div><div class="l"><span class="strikethrough">duc ubi ferae sunt, ubi fretum, ubi praeceps locus</span></div><div class="l">si dux es: illuc ire morituro placet,</div><div class="l">ubi sedit alta rupe semifero dolos</div><div class="l">Sphinx ore nectens. dirige huc gressus pedum, </div><div class="l">hic siste patrem, dira ne sedes vacet,</div><div class="l">monstrum repone maius, hoc saxum insidens</div><div class="l">obscura nostrae verba fortunae loquar,</div><div class="l">quae nemo solvat: quisquis Assyrio loca</div><div class="l">possessa regi scindis et Cadmi nemus </div><div class="l">serpente notum, sacra quo Dirce latet,</div><div class="l">supplex adoras, quisquis Eurotan bibis</div><div class="l">Spartamque fratre nobilem gemino colis,</div><div class="l">quique Elin et Parnason et Boeotios</div><div class="l">colonus agros uberis tondes soli: , </div><div class="l">adverte mentem, saeva Thebarum lues</div><div class="l">luctifica caecis verba committens modis</div><div class="l">quid simile posuit? quid tam inextricabile?</div><div class="l">avi gener patrisque rivalis sui,</div><div class="l">frater suorum liberum et fratrum parens; </div><div class="l">uno avia partu liberos peperit viro,</div><div class="l">sibi et nepotes, monstra quis tanta explicat?</div><div class="l">ego ipse, victae spolia qui Sphingis tuli,</div><div class="l">haerebo fati tardus interpres mei.</div><div class="l">*<span class="gap"> [...]</span></div><div class="l">quid perdis ultra verba? quid pectus ferum </div><div class="l">mollire temptas precibus? hoc animo sedet</div><div class="l">effundere hanc cum morte luctantem diu</div><div class="l">animam et tenebras petere: nam sceleri haec meo</div><span class="pagebreak" id="index.xml-pb-d30e430">[Page p.98]</span><div class="l">parum alta nox est: Tartaro condi iuvat,</div><div class="l">et si quid ultra Tartarum est; tandem libet </div><div class="l">quod olim oportet, morte prohiberi haud queo.</div><div class="l">ferrum negabis? noxias lapsu vias</div><div class="l">eludes et artis colla laqueis inseri</div><div class="l">prohibebis? herbas quae ferunt letum auferes?</div><div class="l">quid ista tandem cura proficiet tua? </div><div class="l">ubique mors est. optume hoc cavit deus:</div><div class="l">eripere vitam nemo non homini, potest,</div><div class="l">at nemo mortem; mille ad hanc aditus patent.</div><div class="l">nil quaero: dextra noster et nuda solet</div><div class="l">bene animus uti— dextra, nunc toto impetu, </div><div class="l">toto dolore, viribus totis veni.</div><div class="l">non destino unum vulneri nostro locum:</div><div class="l">totus nocens sum: qua Voles mortem exige.</div><div class="l">effringe pectus corque tot scelerum capax</div><div class="l">evelle, totos viscerum nuda sinus. </div><div class="l">fractum incitatis ictibus guttur sonet</div><div class="l">laceraeque fixis unguibus venae fluant.</div><div class="l">aut dirige iras quo soles: haec vulnera</div><div class="l">rescissa multo sanguine ac tabe inriga,</div><div class="l">hac extrahe animam duram, inexpugnabilem. </div><div class="l">et tu, parens, ubicumque poenarum arbiter</div><div class="l">adstas mearum; non ego hoc tantum scelus</div><div class="l">ulla expiari credidi poena satis</div><div class="l">umquam, nec ista morte contentus fui,</div><div class="l">nec me redemi parte: membratim tibi </div><div class="l">perire volui— debitum tandem exige.</div><div class="l">nunc solvo poenas, tunc tibi inferias dedi.</div><div class="l">ades atque inertem dexteram introrsus preme</div><div class="l">magisque merge: timida tunc parvo caput</div><div class="l">libavit haustu vixque cupientes sequi </div><div class="l">eduxit oculos, haeret etiam nunc mihi</div><div class="l">ille animus, haeret, cum recusantem manum</div><span class="pagebreak" id="index.xml-pb-d30e502">[Page p.99]</span><div class="l">pressere vultus, audies verum, Oedipus:</div><div class="l">minus eruisti lumina audacter tua.</div><div class="l">quam praestitisti, nunc manum cerebro indue: </div><div class="l">hac parte mortem perage qua coepi mori.</div><span class="">card 182</span><div class="speaker">Antig.</div><div class="l">Pauca, o parens magnanime, miserandae precor</div><div class="l">ut verba natae mente placata audias.</div><div class="l">non te ut reducam veteris ad speciem domus</div><div class="l">habitumque regni flore pollentem inclito </div><div class="l">peto aut ut iras, temporum haut ipsa mora</div><div class="l">fractas, remisso pectore ac placido feras:</div><div class="l">at hoc decebat roboris tanti virum,</div><div class="l">non esse sub dolore nec victum malis</div><div class="l">dare terga; non est, ut putas, virtus, pater, </div><div class="l">timere vitam, sed malis ingentibus</div><div class="l">obstare nec se vertere ac retro dare.</div><div class="l">qui fata proculcavit ac vitae bona</div><div class="l">proiecit atque abscidit et casus suos</div><div class="l">oneravit ipse, cui deo nullo est opus, </div><div class="l">quare ille mortem cupiat aut quare petat?</div><div class="l">utrumque timidi est: nemo contempsit mori</div><div class="l">qui concupivit, cuius haut ultra mala</div><div class="l">exire possunt, in loco tuto est situs.</div><div class="l">quis iam deorum, velle fac, quicquam potest </div><div class="l">malis tuis adicere? iam nec tu potes</div><div class="l">nisi hoc, ut esse te putes dignum nece—</div><div class="l">non es nec ulla pectus hoc culpa attigit.</div><div class="l">et hoc magis te, genitor, insontem voca.</div><div class="l">quod innocens es dis quoque invitis, quid est </div><div class="l">quod te efferant, quod novos suffixerit</div><div class="l">stimulos dolori? quid te in infernas agit</div><span class="pagebreak" id="index.xml-pb-d30e569">[Page p.100]</span><div class="l">sedes, quid ex his pellit? ut careas die?</div><div class="l">cares; ut altis nobilem muris domum</div><div class="l">patriamque fugias? patria tibi vivo perit; </div><div class="l">natos fugis matremque? ab* aspectu omnium</div><div class="l">fortuna te summovit, et quicquid potest</div><div class="l">auferre cuiquam mors, tibi hoc vita abstulit;</div><div class="l">regni tumultus? turba fortunae prior</div><div class="l">abscessit a te iussa, quem, genitor, fugis? </div><div class="speaker">Oedip.</div><div class="l">Me fugio, fugio conscium scelerum omnium</div><div class="l">pectus, manumque hanc fugio et hoc "caelum et deos.</div><div class="l"><span class="strikethrough">et dira fugio scelera quae feci innocens</span>.</div><div class="l">ego hoc solum, frugifera quo surgit Ceres,</div><div class="l">premo? has ego auras ore pestifero traho? </div><div class="l">ego laticis haustu satior aut ullo fruor</div><div class="l">almae parentis munere? ego castam manum</div><div class="l">nefandus incestificus exsecrabilis</div><div class="l">attrecto? ego ullos aure concipio sonos,</div><div class="l">per quos parentis nomen aut nati audiam? </div><div class="l">utinam quidem rescindere has quirem vias</div><div class="l">manibusque adactis omne qua voces meant</div><div class="l">aditusque verbis tramite angusto patet</div><div class="l">eruere possem: nata, iam sensum tui,</div><div class="l">quae pars meorum es criminum, infelix pater </div><div class="l">fugissem. inhaeret ac recrudescit nefas</div><div class="l">subinde, et aures ingerunt quicquid mihi</div><div class="l">donastis, oculi, cur caput tenebris grave</div><div class="l">non mitto ad umbras Ditis aeternas? quid hic</div><div class="l">manes meos detineo? quid terram gravo </div><div class="l">mixtusque superis erro? quid restat mali?</div><div class="l">regnum parentes liberi, virtus quoque</div><span class="pagebreak" id="index.xml-pb-d30e639">[Page p.101]</span><div class="l">et ingeni sollertis eximium decus</div><div class="l">periere, cuncta sors mihi infesta abstulit:</div><div class="l">lacrimae supererant: has quoque eripui mihi. </div><div class="l">absiste, nullas animus admittit preces</div><div class="l">novamque poenam sceleribus quaerit parem.</div><div class="l">et esse par quae poterit? infanti quoque</div><div class="l">decreta mors est.— fata quis tam tristia</div><div class="l">sortitus umquam? videram nondum diem </div><div class="l">uterique nondum solveram clausi moras,</div><div class="l">et iam timebar. protinus quosdam editos</div><div class="l">nox occupavit et novae luci abstulit:</div><div class="l">mors me antecessit; aliquis intra viscera</div><div class="l">materna letum praecoquis fati tulit: </div><div class="l">sed numquid et peccavit? abstrusum, abditum</div><div class="l">dubiumque an essem sceleris infandi reum</div><div class="l">deus egit; illo teste damnavit parens</div><div class="l">calidoque teneros transilit ferro pedes</div><div class="l">et in alta nemora pabulum misit feris </div><div class="l">avibusque saevis quas Cithaeron noxius</div><div class="l">cruore saepe regio tinctas alit. ,</div><div class="l">sed quem deus damnavit, abiecit pater,</div><div class="l">mors quoque refugit, praestiti Delphis fidem:</div><div class="l">genitorem adortus impia stravi nece. </div><div class="l">hoc alia pietas redimet: occidi patrem,</div><div class="l">sed matrem amavi, proloqui hymenaeum pudet</div><div class="l">taedasque nostras, has quoque invitum pati</div><div class="l">te coge poenas: facinus ignotum efferum</div><div class="l">inusitatum effare quod populi horreant, </div><div class="l">quod esse factum nulla non aetas neget,</div><div class="l">quod parricidam pudeat: in patrios toros</div><div class="l">tuli paterno sanguine aspersas manus</div><div class="l">scelerisque pretium maius accepi scelus.</div><div class="l">leve est paternum facinus: in thalamos meos </div><span class="pagebreak" id="index.xml-pb-d30e709">[Page p.102]</span><div class="l">deducta mater, ne parum sceleris foret,</div><div class="l">fecunda: nullum crimen hoc maius potest</div><div class="l">natura ferre, si quod etiamnum est tamen,</div><div class="l">qui facere possent dedimus, abieci necis '</div><div class="l">pretium paternae sceptrum et hoc iterum manus </div><div class="l">armavit alias; optime regni mei</div><div class="l">fatum ipse novi: nemo sine sacro feret</div><div class="l">illud cruore, magna praesagit mala</div><div class="l">paternus animus, iacta iam sunt semina</div><div class="l">cladis futurae: spernitur pacti fides; </div><div class="l">hic occupato cedere imperio negat,</div><div class="l">ius ille et icti foederis testes deos</div><div class="l">invocat et Argos exul atque urbes movet</div><div class="l">Graias in arma: non levis fessis venit</div><div class="l">ruina Thebis; tela flammae vulnera </div><div class="l">instant et istis si quod est maius malum,</div><div class="l">ut esse genitos nemo non ex me sciat.</div><span class="">card 288</span><div class="speaker">Antig.</div><div class="l">Si nulla, genitor, causa vivendi tibi est,</div><div class="l">haec una abunde est, ut pater natos regas</div><div class="l">graviter furentes, tu impii belli minas </div><div class="l">avertere unus tuque vaecordes potes</div><div class="l">inhibere iuvenes, civibus pacem dare,</div><div class="l">patriae quietem, foederi laeso fidem.</div><div class="l">vitam tibi ipse si negas, multis negas.</div><div class="speaker">Oedip.</div><div class="l">Illis parentis ullus aut aequi est amor, </div><div class="l">avidis cruoris imperi armorum doli,</div><div class="l">diris, scelestis, breviter ut dicam meis?</div><div class="l">certant in omne facinus et pensi nihil</div><div class="l">ducunt, ubi illos ira praecipites agit,</div><div class="l">nefasque nullum per nefas nati putant. </div><div class="l">non patris illos tangit afflicti pudor,</div><div class="l">non patria: regno pectus attonitum furit.</div><span class="pagebreak" id="index.xml-pb-d30e783">[Page p.103]</span><div class="l">scio quo ferantur, quanta moliri parent,</div><div class="l">ideoque leti quaero maturi viam</div><div class="l">morique propero, dum in domo nemo est mea </div><div class="l">nocentior me. nata, quid genibus meis</div><div class="l">fles advoluta? quid prece indomitum domas?</div><div class="l">unum hoc habet fortuna quo possim capi,</div><div class="l">invictus aliis: sola tu affectus potes</div><div class="l">mollire duros, sola pietatem in domo </div><div class="l">docere nostra, nil grave aut miserum est mihi</div><div class="l">quod te sciam voluisse; tu tantum impera:</div><div class="l">hic Oedipus Aegaea transnabit freta</div><div class="l">iubente te, flammasque quas Siculo vomit</div><div class="l">de monte tellus igneos volvens globos, </div><div class="l">excipiet ore seque serpenti offeret,</div><div class="l">quae saeva furto nemoris Herculeo furit;</div><div class="l">iubente te praebebit! alitibus iecur—</div><div class="l">iubente te vel vivet.</div><div class="stage it">Nuntius Oedipus Antigona</div><div class="speaker">Nvn.</div><div class="l">Exemplum in ingens regia stirpe editum </div><div class="l">Thebae paventes arma fraterna invocant</div><div class="l">rogantque tectis arceas patriis faces,</div><div class="l">non sunt minae, iam propius accessit malum,</div><div class="l">nam regna repetens frater et pactas vices</div><div class="l">in bella cunctos Graeciae populos agit; </div><div class="l">septena muros castra Thebanos premunt,</div><div class="l">succurre, prohibe pariter et bellum et scelus.</div><div class="speaker">Oed.</div><div class="l">Ego ille sum qui scelera committi vetem</div><div class="l">et abstineri sanguine e caro manus</div><span class="pagebreak" id="index.xml-pb-d30e848">[Page p.104]</span><div class="l">doceam? magister iuris et amoris pii </div><div class="l">ego sum? meorum facinorum exempla appetunt,</div><div class="l">me nunc secuntur; laudo et agnosco libens,</div><div class="l">exhortor, aliquid ut patre hoc dignum gerant.</div><div class="l">agite, o propago cara, generosam indolem</div><div class="l">probate factis, gloriam ac laudes meas </div><div class="l">superate et aliquid facite propter quod patrem</div><div class="l">adhuc iuvet vixisse, facietis, scio:</div><div class="l">sic estis orti. scelere defungi haut levi,</div><div class="l">haut usitato tanta nobilitas potest.</div><div class="l">ferte arma, facibus petite penetrales deos </div><div class="l">frugemque flamma metite natalis soli,</div><div class="l">miscete cuncta, rapite in exitium omnia,</div><div class="l">disicite passim moenia, in planum date,</div><div class="l">templis deos obruite, maculatos lares</div><div class="l">conflate, ab imo tota considat domus; </div><div class="l">urbs concremetur— primus a thalamis meis</div><div class="l">incipiat ignis.</div><span class="">card 348</span><div class="speaker">Nvnt.</div><div class="l">Mitte violentum impetum</div><div class="l">doloris ac te publica exorent mala</div><div class="l">auctorque placidae liberis pacis veni.</div><div class="speaker">Oedip.</div><div class="l">Vides modestae deditum menti senem </div><div class="l">placidaeque amantem pacis ad partes vocas?</div><div class="l">tumet animus ira, fervet immensus dolor,</div><div class="l">maiusque quam quod casus et iuvenum furor</div><div class="l">conatur aliquid cupio, non satis est adhuc</div><div class="l">civile bellum: frater in fratrem ruat; </div><div class="l">nec hoc sat est: quod debet, ut fiat nefas</div><div class="l">de more nostro, quod meos deceat toros:</div><div class="l">date arma matri, nemo me ex his eruat</div><span class="pagebreak" id="index.xml-pb-d30e917">[Page p.105]</span><div class="l">silvis: latebo rupis exesae cavo</div><div class="l">aut sepe densa corpus abstrusum tegam. </div><div class="l">hinc aucupabor verba rumoris vagi</div><div class="l">et saeva fratrum, bella, quod possum, audiam.</div><span class="">act B</span><div class="speaker">Iocasta Satelles</div><div class="l">Felix Agaue: facinus horrendum manu,</div><div class="l">qua fecerat, gestavit et spolium tulit</div><div class="l">cruenta nati maenas in partes dati; </div><div class="l">fecit scelus, sed misera non ultro suo</div><div class="l">sceleri occucurrit. hoc leve est quod sum nocens:</div><div class="l">feci nocentes, hoc quoque etiamnunc leve est:</div><div class="l">peperi nocentes, derat aerumnis meis,</div><div class="l">ut et hostem amarem, bruma ter posuit nives </div><div class="l">et tertia iam falce decubuit Ceres,</div><div class="l">ut exul errat natus et patria caret</div><div class="l">profugusque regum auxilia Graiorum rogat,</div><div class="l">gener est Adrasti, cuius imperio mare</div><div class="l">quod scindit Isthmos regitur; hic gentes suas </div><div class="l">septemque secum regna ad auxilium trahit</div><div class="l">genero, quid optem quidve decernam haut scio.</div><div class="l">regnum reposcit: causa repetentis bona est,</div><div class="l">mala sic petentis. vota quae faciam parens?</div><div class="l">utrimque natum video: nil possum pie </div><div class="l">pietate salva facere: quodcumque alteri</div><div class="l">optabo nato fiet alterius malo.</div><div class="l">sed utrumque quamvis diligam affectu pari,</div><div class="l">quo causa melior sorsque deterior trahit</div><span class="pagebreak" id="index.xml-pb-d30e977">[Page p.106]</span><div class="l">inclinat animus semper infirmo favens: </div><div class="l">miseros magis fortuna conciliat suis.</div><div class="speaker">Sat.</div><div class="l">Regina, dum tu flebiles questus cies</div><div class="l">terisque tempus, saeva nudatis adest</div><div class="l">acies in armis; aera iam bellum cient</div><div class="l">aquilaque pugnam signifer mota vocat. </div><div class="l">septena reges bella dispositi parant,</div><div class="l">animo pari Cadmea progenies subit,</div><div class="l">cursu citato miles hinc atque hinc ruit.</div><div class="l">vide ut atra nubes pulvere abscondat diem</div><div class="l">fumoque similes campus in caelum erigat </div><div class="l">nebulas, equestri fracta quas tellus pede</div><div class="l">summittit et, si vera metuentes vident,</div><div class="l">infesta fulgent signa, subrectis adest</div><div class="l">frons prima telis, aurea clarum nota</div><div class="l">nomen ducum vexilla praescriptum ferunt. </div><div class="l">i, redde amorem fratribus, pacem omnibus,</div><div class="l">et impia arma matris oppositu impedi.</div><div class="speaker">Antigona Iocasta Nuntius</div><div class="l">Perge, o parens, et concita celerem gradum,</div><div class="l">compesce tela, fratribus ferrum excute,</div><div class="l">nudum inter enses pectus infestos tene: </div><div class="l">aut solve bellum, mater, aut prima excipe,</div><span class="">card 407</span><div class="speaker">Ioc.</div><div class="l">Ibo ibo et armis obvium opponam caput,</div><div class="l">stabo inter arma; petere qui fratrem volet,</div><div class="l">petat ante matrem, tela, qui fuerit pius,</div><div class="l">rogante ponat matre; qui non est pius </div><div class="l">incipiat a me. fervidos iuvenes anus</div><div class="l">tenebo, nullum teste me fiet nefas;</div><span class="pagebreak" id="index.xml-pb-d30e1046">[Page p.107]</span><div class="l">aut si aliquod et me teste committi potest,</div><div class="l">non fiet unum.</div><div class="speaker">Ant.</div><div class="l">Signa collatis micant</div><div class="l">vicina signis, clamor hostilis fremit; </div><div class="l">scelus in propinquo est: occupa, mater, preces.</div><div class="l">et ecce motos fletibus credas meis,</div><div class="l">sic agmen armis segne compositis venit.</div><div class="speaker">Sat.</div><div class="l">Procedit acies tarda, sed properant duces.</div><div class="speaker">Ioc.</div><div class="l">Quis me procellae turbine insano vehens </div><div class="l">volucer per auras ventus aetherias aget?</div><div class="l">quae Sphinx vel atra nube subtexens diem</div><div class="l">Stymphalis avidis praepetem pinnis feret?</div><div class="l">aut quae per altas aeris rapiet vias</div><div class="l">Harpyia saevi regis observans famem </div><div class="l">et inter acies proiciet raptam duas?</div><div class="speaker">Sat.</div><div class="l">Vadit furenti similis aut etiam furit.</div><div class="l">sagitta qualis Parthica velox manu</div><div class="l">excussa fertur, qualis insano ratis</div><div class="l">premente vento rapitur aut qualis cadit </div><div class="l">delapsa caelo stella, cum stringens polum</div><div class="l">rectam citatis ignibus rumpit viam,</div><div class="l">attonita cursu fugit et binas statim</div><div class="l">diduxit acies, victa materna prece</div><div class="l">haesere bella, iamque in alternam necem </div><div class="l">illinc et hinc miscere cupientes manus</div><div class="l">librata dextra tela suspensa tenent.</div><div class="l">paci favetur, omnium ferrum iacet</div><div class="l">cessatve tectum; vibrat in fratrum manu.</div><div class="l">laniata canas mater ostendit comas, </div><div class="l">rogat abnuentes, irrigat fletu genas.</div><div class="l">negare matri qui diu dubitat, potest.</div><span class="pagebreak" id="index.xml-pb-d30e1122">[Page p.108]</span><div class="l">In me arma et ignes vertite, in me omnis ruat</div><div class="l">unam iuventus quaeque ab Inachio venit</div><div class="l">animosa muro quaeque Thebana ferox </div><div class="l">descendit arce; civis atque hostis simul</div><div class="l">hunc petite ventrem, qui dedit fratres viro.</div><div class="l">haec membra passim spargite ac divellite:</div><div class="l">ego utrumque peperi— ponitis ferrum ocius?</div><div class="l">an dico et ex quo? dexteras matri date, </div><div class="l">date dum piae sunt. error invitos adhuc</div><div class="l">fecit nocentes, omne Fortunae fuit</div><div class="l">peccantis in nos crimen: hoc primum nefas</div><div class="l">inter scientes geritur, in vestra manu est,</div><div class="l">utrum velitis: sancta si pietas placet, </div><div class="l">t donate matri pacem, si placuit scelus,</div><div class="l">maius paratum est: media se opponit parens,</div><div class="l">proinde bellum tollite aut belli moram,</div><div class="l">sollicita cui nunc mater alterna prece</div><div class="l">verba admovebo? misera quem amplectar prius? </div><div class="l">in utramque partem ducor affectu pari.</div><div class="l">hic afuit; sed pacta si fratrum valent,</div><div class="l">nunc alter aberit. ergo iam numquam duos</div><div class="l">nisi sic videbo? iunge complexus prior,</div><div class="l">qui tot labores totque perpessus mala </div><div class="l">longo parentem fessus exilio vides,</div><div class="l">accede propius, elude vagina impium</div><div class="l">ensem et trementem iamque cupientem excuti</div><span class="pagebreak" id="index.xml-pb-d30e1178">[Page p.109]</span><div class="l">hastam solo defige; maternum tuo</div><div class="l">coire pectus pectori clipeus vetat: </div><div class="l">hunc quoque repone, vinculo frontem exue</div><div class="l">tegumenque capitis triste belligeri leva</div><div class="l">et ora matri redde, quo vultus refers</div><div class="l">acieque pavida fratris observas manum?</div><div class="l">affusa totum corpus amplexu tegam, </div><div class="l">tuo emori per meum fiet via.</div><div class="l">quid dubius haeres? an times matris fidem?</div><span class="">card 478</span><div class="speaker">Pol.</div><div class="l">Timeo; nihil iam iura naturae valent.</div><div class="l">post ista fratrum exempla ne matri quidem</div><div class="l">fides habenda est.</div><div class="speaker">Ioc.</div><div class="l">Redde iam capulo manum, </div><div class="l">astringe galeam, laeva se clipeo inserat;</div><div class="l">dum frater exarmatur, armatus mane.</div><div class="l">tu pone ferrum, causa qui ferri es prior.</div><div class="l">si pacis odium est, furere si bello placet:</div><div class="l">indutias te mater exiguas rogat, </div><div class="l">ferat ut reverso post fugam nato oscula</div><div class="l">vel prima vel suprema, dum pacem peto,</div><div class="l">audite inermes, ille te, tu illum times?</div><div class="l">ego utrumque, sed pro utroque, quid strictum abnuis</div><div class="l">recondere ensem? qualibet gaude mora: </div><div class="l">id gerere bellum cupitis, in quo est optimum</div><div class="l">vinci, vereris fratris infesti dolos?</div><div class="l">quotiens necesse est fallere aut falli a suis,</div><div class="l">patiare potius ipse quam facias scelus.</div><div class="l">sed ne verere: mater insidias et hinc </div><div class="l">et rursus illinc abiget. exoro? an patri</div><div class="l">invideo vestro? veni ut arcerem nefas</div><div class="l">an ut viderem propius? hic ferrum abdidit,</div><div class="l">reclinis hasta est, arma defixa incubant.</div><div class="l">ad te preces nunc, nate, maternas feram, </div><span class="pagebreak" id="index.xml-pb-d30e1254">[Page p.110]</span><div class="l">sed ante lacrimas, teneo longo tempore</div><div class="l">petita votis ora. te profugum solo</div><div class="l">patrio penates regis externi tegunt.</div><div class="l">te maria tot diversa, tot casus vagum</div><div class="l">egere, non te duxit in thalamos parens </div><div class="l">comitata primos nec sua festas manu</div><div class="l">ornavit aedes nec sacra laetas faces</div><div class="l">vitta revinxit; dona non auro graves</div><div class="l">gazas socer, non arva, non urbes dedit:</div><div class="l">dotale bellum est. hostium es factus gener, </div><div class="l">patria remotus hospes alieni laris,</div><div class="l">externa consecutus, expulsus tuis,</div><div class="l">sine crimine exul. ne quid e fatis tibi</div><div class="l">desset paternis, hoc quoque ex illis habes,</div><div class="l">errasse thalamis, nate post multos mihi </div><div class="l">remissa soles, nate suspensae metus</div><div class="l">et spes parentis, cuius aspectum deos</div><div class="l">semper rogavi, cum tuus reditus mihi</div><div class="l">tantum esset erepturus, adventu tuo</div><div class="l">quantum daturus: 'quando pro te desinam' </div><div class="l">dixi 'timere?' dixit inridens deus:</div><div class="l">'ipsum timebis.' nempe nisi bellum foret,</div><div class="l">ego te carerem; nempe si tu non fores,</div><div class="l">bello carerem. a, triste conspectus datur</div><div class="l">pretium tui durumque, sed matri placet. </div><div class="l">hinc modo recedant arma, dum nullum nefas</div><div class="l">Mars saevus audet: hoc quoque est magnum nefas.</div><div class="l">tam prope fuisse, stupeo et exsanguis tremo,</div><div class="l">cum stare fratres hinc et hinc video duos</div><div class="l">sceleris sub ictu. membra quassantur metu: </div><span class="pagebreak" id="index.xml-pb-d30e1317">[Page p.111]</span><div class="l">quam paene mater maius aspexi nefas.</div><div class="l">quam quod miser videre non potuit pater.</div><div class="l">licet timore facinoris tanti vacem</div><div class="l">videamque iam nil tale, sum infelix tamen</div><div class="l">quod paene vidi. per decem mensum graves </div><div class="l">uteri labores perque pietatem inclitae</div><div class="l">precor sororis et per irati sibi</div><div class="l">genas parentis, scelere quas nullo nocens,</div><div class="l">erroris a se dira supplicia exigens,</div><div class="l">hausit: nefandas moenibus patriis faces </div><div class="l">averte, signa bellici retro agminis</div><div class="l">flecte— ut recedas, magna pars sceleris tamen</div><div class="l">vestri peracta est: vidit hostili grege</div><div class="l">campos repleri patria, fulgentes procul</div><div class="l">armis catervas vidit, equitatu levi </div><div class="l">Cadmea frangi prata et excelsos rotis</div><div class="l">volitare proceres, igne flagrantes trabes</div><div class="l">fumare, cineri quae petunt nostras domos,</div><div class="l">fratresque (facinus quod novum et Thebis fuit)</div><div class="l">in se ruentes: totus hoc exercitus, </div><div class="l">hoc populus omnis, utraque hoc vidit soror</div><div class="l">genetrixque vidi: nam pater debet sibi</div><div class="l">quod ista non spectavit, occurrat tibi</div><div class="l">nunc Oedipus, quo iudice erroris quoque</div><div class="l">poenae petuntur. ne, precor, ferro erue </div><div class="l">patriam ac penates neve, quas regere expetis,</div><div class="l">everte Thebas. quis tenet mentem furor?</div><div class="l">petendo patriam perdis? ut fiat tua,.</div><div class="l">vis esse nullam? quin tuae causae nocet</div><div class="l">ipsum hoc quod armis uris infestis solum </div><div class="l">segetesque adultas sternis et totos fugam</div><div class="l">edis per agros: nemo sic vastat sua;</div><span class="pagebreak" id="index.xml-pb-d30e1385">[Page p.112]</span><div class="l">quae corripi igne. quae meti gladio iubes</div><div class="l">aliena credis, rex sit ex vobis uter,</div><div class="l">manente regno quaerite, haec telis petis </div><div class="l">flammisque tecta? poteris has Amphionis</div><div class="l">quassare moles? nulla quas struxit manus</div><div class="l">stridente tardum machina ducens onus,</div><div class="l">sed convocatus vocis et citharae sono</div><div class="l">per se ipse summas venit in turres lapis: </div><div class="l">haec saxa franges? victor hinc spolia auferes</div><div class="l">vinctosque duces patris aequales tui,</div><div class="l">matresque ab ipso coniugum raptas sinu</div><div class="l">saevus catena miles imposita trahet?</div><div class="l">adulta virgo, mixta captivo gregi, </div><div class="l">Thebana nuribus munus Argolicis eat?</div><div class="l">an et ipsa, palmas vincta postergum datas,</div><div class="l">mater triumphi praeda fraterni vehar?</div><div class="l">potesne cives leto et exilio datos</div><div class="l">videre passim? moenibus caris potes </div><div class="l">hostem admovere, sanguine et flamma potes</div><div class="l">implere Thebas? tam ferus durum geris</div><div class="l">saevumque in iras pectus? et nondum imperas.</div><div class="l">quid sceptra facient? pone vaesanos, precor,</div><div class="l">animi tumores teque pietati refer. </div><span class="">card 586</span><div class="speaker">Pol.</div><div class="l">Vt profugus errem? semper ut patria arcear</div><div class="l">opemque gentis hospes externae sequar?</div><div class="l">quid paterer aliud, si fefellissem fidem?</div><div class="l">si peierassem? fraudis alienae dabo</div><div class="l">poenas, at ille praemium scelerum feret? </div><div class="l">iubes abire: matris imperio obsequor—</div><div class="l">da quo revertar, regia frater meus</div><span class="pagebreak" id="index.xml-pb-d30e1452">[Page p.113]</span><div class="l">habitat superba: parva me abscondat casa?</div><div class="l">hanc date repulso; liceat exiguo lare</div><div class="l">pensare regnum? coniugi donum datus </div><div class="l">arbitria thalami dura felicis feram</div><div class="l">humilisque socerum lixa dominantem sequar?</div><div class="l">in servitutem cadere de regno grave est.</div><div class="l">ioc. Si regna quaeris nec potest sceptro manus</div><div class="l">vacare saevo, multa quae possunt peti </div><div class="l">in orbe toto quaelibet tellus dabit.</div><div class="l">hinc nota Baccho Tmolus attollit iuga,</div><div class="l">qua lata terris spatia frugiferis iacent</div><div class="l">et qua trahens opulenta Pactolus vada</div><div class="l">inundat auro rura; nec laetis minus </div><div class="l">Maeandros arvis flectit errantis aquas</div><div class="l">rapidusque campos fertiles Hermus secat;</div><div class="l">hinc grata Cereri Gargara et dives solum</div><div class="l">quod Xanthus ambit nivibus Idaeis tumens;</div><div class="l">hinc qua relinquit nomen Ionii mare </div><div class="l">faucesque Abydo Sestos opposita premit,</div><div class="l">aut quae latus iam propior orienti dedit</div><div class="l">tutamque crebris portibus Lyciam videt:</div><div class="l">haec regna ferro quaere, in hos populos ferat</div><div class="l">socer arma fortis, has tuo sceptro paret </div><div class="l">tradatque gentes, hoc adhuc regnum puta</div><div class="l">tenere patrem, melius exilium est tibi</div><div class="l">quam reditus iste: crimine alieno exulas,</div><span class="pagebreak" id="index.xml-pb-d30e1508">[Page p.114]</span><div class="l">tuo redibis. melius istis viribus</div><div class="l">nova regna nullo scelere maculata appetes. </div><div class="l">quin ipse frater arma comitatus tua</div><div class="l">tibi militabit. vade et id bellum gere</div><div class="l">in quo pater materque pugnanti tibi</div><div class="l">favere possint, regna cum scelere omnibus</div><div class="l">sunt exilis graviora, nunc belli mala </div><div class="l">propone, dubias Martis incerti vices:</div><div class="l">licet omne tecum Graeciae robur trahas,</div><div class="l">licet arma longe miles ac late explicet,</div><div class="l">fortuna belli semper ancipiti in loco est.</div><div class="l">quodcumque Mars decernit; exaequat duos, </div><div class="l">licet impares sint, gladius; et spes et metus</div><div class="l">Fors caeca versat, praemium incertum petis,</div><div class="l">certum scelus, favisse fac votis deos</div><div class="l">omnes tuis: cessere et aversi fugam</div><div class="l">petiere cives, clade funesta iacens </div><div class="l">obtexit agros miles— exultes licet</div><div class="l">victorque fratris spolia deiecti geras:</div><div class="l">frangenda palma est. quale tu hoc bellum putas,</div><div class="l">in quo execrandum victor admittit nefas,</div><div class="l">si gaudet? hunc quem vincere infelix cupis, </div><div class="l">cum viceris, lugebis. infaustas age</div><div class="l">dimitte pugnas, libera patriam metu,</div><div class="l">luctu parentes,</div><div class="speaker">Pol.</div><div class="l">Sceleris et fraudis suae</div><div class="l">poenas nefandus frater ut nullas ferat?</div><span class="">card 645</span><div class="speaker">Ioc.</div><div class="l">Ne metue. poenas et quidem solvet graves: </div><div class="l">regnabit, est haec poena, si dubitas, avo</div><div class="l">patrique crede: Cadmus hoc dicet tibi</div><div class="l">Cadmique proles, sceptra Thebano fuit</div><div class="l">impune nulli gerere, nec quisquam fide</div><span class="pagebreak" id="index.xml-pb-d30e1583">[Page p.115]</span><div class="l">rupta tenebit illa: iam numeres licet </div><div class="l">fratrem inter istos.</div><div class="speaker">Et.</div><div class="l">Numeret, est tanti mihi</div><div class="l">cum regibus iacere, te turbae exulum</div><div class="l">ascribo.</div><div class="speaker">Pol.</div><div class="l">Regna, dummodo invisus tuis.</div><div class="speaker">Et.</div><div class="l">Regnare non vult esse qui invisus timet:</div><div class="l">simul ista mundi conditor posuit deus, </div><div class="l">odium atque regnum: regis hoc magni reor,</div><div class="l">odia ipsa premere, multa dominantem vetat</div><div class="l">amor suorum; plus in iratos licet,</div><div class="l">qui vult amari, languida regnat manu.</div><div class="speaker">Ioc.</div><div class="l">Invisa numquam imperia retinentur diu. </div><div class="speaker">Et.</div><div class="l">Praecepta melius imperi reges dabunt;</div><div class="l">exilia tu dispone, pro regno velim—</div><div class="speaker">Ioc.</div><div class="l">Patriam penates coniugem flammis dare?</div><div class="speaker">Et.</div><div class="l">Imperia pretio quolibet constant bene.</div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Seneca.
	    Date: 2009-01-01<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:27:59Z.
	       SAXON HE 9.8.0.5.
		 --></address></div></body></html>