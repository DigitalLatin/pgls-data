<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Patrologiae Cursus Completus. Series Latina (PL)</title><meta name="author" content="" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Patrologiae Cursus Completus. Series Latina (PL)" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Patrologiae Cursus Completus. Series Latina (PL)</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div class="edition" id="index.xml-body.1_div.1"><h2><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head"><span class="titlem">EXCELLENTISSIMO ET EMINENTISSIMO PRINCIPI, ET D. D. LUDOVICO BORBONIO S. R. E. PRESBYTERO CARDINALI TIT. S. MARIÆ DE SCALA , ARCHIEPISCOPO TOLETANO , CANCELLARIO MAJORI CASTELLÆ, ADMINISTRATORI ATORI ARCHIEPISCOPATUS HISPALENSIS, COMITI CHINCHONIS , MAGNATI HISPANIÆ PRIMÆ CLASSIS , PRÆCLARI REGII ORDINIS HISPANICI CAROLI III MAGNA CRUCE , ATQUE ORDINUM SS. JANUARII ET FERDINANDI INSIGNIBUS DECORATO, ETC.</span></span></h3><div><span class="titlem">FAUSTINUS AREVALUS.</span></div><p>Non dubitabam, Princeps eminentissime, quin opus sexto abhinc anno auspiciis et munificentia Domini mei <br /> Francisci Lorenzanæ S. It. E. cardinalis edi cæptum, et nunc tandem post tot tantarumque rerum discrimina <br /> ad exitum perductum, gratum tibi acceptumque, si a me offerretur, futurum esset; tamen, ne id facere auderem, <br /> impediebar cum ingenuo quodam pudore, conscientiaque tenuitatis meæ, tum maxime amplitudinis tuæ contem­ <br /> platione, quæ quanta sit, quantique fieri ab omnibus debeat, non poteram non intelligere. Ac destitissem plane, <br /> fateor, ab eo tibi offerendo, omnemque istam cogitationem penitus abjecissem, nisi i, quem proxime nominavi, <br /> Franciscus Lorenzana cardinalis gravissima sua auctoritate intercessisset; qui quidem dubium ac verecundantem <br /> suadendo atque hortando, ac tantum non jubendo, cogendoque, ad id impulit quod me vides modo facere, timide <br /> quidem ac pudenter, sed tamen obsequentissime, ut decet, et humillime. Et sane qui facere poteram ut ei morem <br /> non gererem? Nec vero hic quidquam aliud, etsi postulare id a me locus videtur, de illius viri laudibus attingam; <br /> quod minime necesse est apud te qui eum et jam inde a prima pueritia plane cognitum ac perspectum habes, et <br /> observare etiamnum, ac diligere, non secus atque parentem filius, perseveras. Sed ad Isidorum accedamus. Eat <br /> hic profecto communis omnium nostrum, quicunque Hispani nati sumus, magister et parens. Sed, præter com­ <br /> munia cætera, sunt illi tecum quædam propria, quæ faciunt ut jure quodam vestro uterque, et ille, perfecta <br /> jam ejus operum Editione, venire ad te debeat, et tu vicissim advenientem excipere. Rexit ille, at quanta cæ­ <br /> terarum sedium approbatione, ne dicam, invidia ! rexit Hispalensem Ecclesiam; idemque concilio Toletano IV <br /> omnium celeberrimo præfuit, et luculentissimos canones digessit. Vides igitur, eminentissime Princeps, quam <br /> istud opus proprie ad te respiciat, qui exemplo parentis optimi, serenissimi Hispaniarum infantis Ludovici Bor <br /> bonii, utramque sedem Toletanam et Hispalensem singulari prudentia regis, et sanctissimi moribus informas. <br /> Succurrebat etiam illud quod Joannes Grialius Philippo III, [Hispaniarum regi catholico, jam olim suggessit, <br /> dum regiam Matritensem Isidori operum Editionem illi nuncuparet; cujus Isidori, inquit, ipse a stirpe genus <br /> ducis. Sed gratius fortasse jucundiusque tibi accidet, quod Notkerus Balbulus Salomonem, Constantiensem <br /> deinde episcopum, sæculo nono præmonebat, cum aliquot rerum ecclesiasticarum scriptores illi commendaret : <br /> &lt; Libri, ait, lsidori Hispalensis episcopi, Etymologiarum nomine titulati, omnimoda te perficiunt scientia. <br /> Item Sententiarum ejus utilissimus liber. Item alius de Officiis et ordinibus ecclesiasticis. Qui tibi mox Dei gra­ <br /> tia futuro sacerdoti maxime sunt necessarii; in quibus omnem rationem, et nomina singularum festivitatum et <br /> jejuniorum reperies, ut praeco Dei populo futuras stationes prænuntiare possis. » Quibus doctrinis cum ipse , <br /> Princeps eminentissime et Præsul amplissime, a pueritia assueveris, quippe gravissima exercitatus disciplina, ut <br /> hoc tanto munere, ad religionis catholicæ amplificationem et ad Hispaniæ decus, quam diutissime incolumis <br /> fungaris, omnium bonorum votis mea adjungere nunquam intermittam.</p><p>Ex Urbe, prime Idus Martias, an. 1803.</p></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Date: 2014<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T18:39:16Z.
	       SAXON HE 9.8.0.5.
		 --></address></div></body></html>