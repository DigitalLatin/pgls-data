<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Panegyricus dictus Probino et Olybrio consulibus</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Panegyricus dictus Probino et Olybrio consulibus" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Panegyricus dictus Probino et Olybrio consulibus</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e57">[Page v.1.p.2]</div><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Sol, qui flammigeris mundum complexus habenis</div><div class="l">volvis inexhausto redeuntia saecula motu,</div><div class="l">sparge diem meliore coma crinemque repexi</div><div class="l">blandius elato surgant temone iugales</div><div class="l">efflantes roseum frenis spumantibus ignem.</div><div class="l">iam nova germanis vestigia torqueat annus</div><div class="l">consulibus, laetique petant exordia menses.</div><div class="l">Scis genus Auchenium, nec te latuere potentes</div><div class="l">Anniadae; nam saepe soles ductoribus illis</div><div class="l">instaurare vias et cursibus addere nomen. </div><div class="l">his neque per dubium pendet Fortuna favorem</div><div class="l">nec novit mutare vices, sed fixus in omnes</div><div class="l">cognatos procedit honos. quemcumque require</div><div class="l">hac de stirpe virum; certum est de consule nasci.</div><div class="pagebreak" id="index.xml-pb-d30e88">[Page v.1.p.4]</div><div class="l">per fasces numerantur avi semperque renata </div><div class="l">nobilitate virent, et prolem fata sequuntur</div><div class="l">continuum simili servantia lege tenorem.</div><div class="l">nec quisquam procerum temptat, licet aere vetusto</div><div class="l">floreat et claro cingatur Roma senatu,</div><div class="l">se iactare parem; sed, prima sede relicta </div><div class="l">Aucheniis, de iure licet certare secundo:</div><div class="l">haud secus ac tacitam Luna regnante per Arcton</div><div class="l">sidereae cedunt acies, cum fratre retuso</div><div class="l">aemulus adversis flagraverit ignibus orbis;</div><div class="l">tunc iubar Arcturi languet, tunc fulva Leonis </div><div class="l">ira perit, Plaustro iam rara intermicat Arctos</div><div class="l">indignata tegi, iam caligantibus armis</div><div class="l">debilis Orion dextram miratur inertem.</div><div class="l">Quem prius adgrediar? veteris quis facta Probini</div><div class="l">nesciat aut nimias laudes ignoret Olybri? </div><div class="l">Vivit adhuc completque vagis sermonibus aures</div><div class="l">gloria fusa Probi, quam non ventura silebunt</div><div class="l">lustra nec ignota rapiet sub nube vetustas.</div><div class="l">illum fama vehit trans aequora transque remotas</div><div class="l">Tethyos ambages Atlanteosque recessus. </div><div class="l">audiit et gelido si quem Maeotia pascit</div><div class="l">sub love vel calido si quis coniunctus in axe</div><div class="l">nascentem te, Nile, bibit. virtutibus ille</div><div class="l">Fortunam domuit numquamque levantibus alte</div><div class="l">intumuit rebus; sed mens circumflua luxu </div><div class="l">noverat intactum vitio servare rigorem.</div><div class="l">hic non divitias nigrantibus abdidit antris</div><div class="l">nec tenebris damnavit opes; sed largior imbre</div><div class="l">sueverat innumeras hominum ditare catervas.</div><div class="pagebreak" id="index.xml-pb-d30e152">[Page v.1.p.6]</div><div class="l">quippe velut denso currentia munera nimbo </div><div class="l">cernere semper erat, populis undare penates,</div><div class="l">adsiduos intrare inopes, remeare beatos.</div><div class="l">praeceps ilia manus fluvios superabat Hiberos</div><div class="l">aurea dona vomens (sic vix 1 tellure revulsa</div><div class="l">sollicitis fodiens miratur collibus aurum), </div><div class="l">quantum stagna Tagi rudibus stillantia venis</div><div class="l">effluxere decus, quanto pretiosa metalli</div><div class="l">Hermi ripa micat, quantas per Lydia culta</div><div class="l">despumat rutilas dives Pactolus harenas.</div><div class="l">Non, mihi centenis pateant si vocibus ora </div><div class="l">multifidusque ruat centum per pectora Phoebus,</div><div class="l">acta Probi narrare queam, quot in ordine gentes</div><div class="l">rexerit, ad summi quotiens fastigia iuris</div><div class="l">venerit, Italiae late cum frena teneret</div><div class="l">Illyricosque sinus et quos arat Africa campos. </div><div class="l">sed nati vicere patrem solique merentur</div><div class="l">victores audire Probi. non contigit illi</div><div class="l">talis honor, prima cum parte viresceret aevi,</div><div class="l">nec consul cum fratre fuit. vos nulla fatigat</div><div class="l">cura diu maiora petens, non anxia mentem </div><div class="l">spes agit et longo tendit praecordia voto:</div><div class="l">coepistis quo finis erat. primordia vestra</div><div class="l">vix pauci meruere senes, metasque tenetis</div><div class="l">ante genas dulces quam flos iuvenilis inumbret</div><div class="l">oraque ridenti lanugine vestiat aetas. </div><div class="l">tu, precor, ignarum doceas, Parnasia, vatem,</div><div class="l">quis deus ambobus tanti sit muneris auctor.</div><div class="l">Postquam fulmineis impellens viribus hostem</div><div class="l">belliger Augustus trepidas laxaverat Alpes,</div><div class="pagebreak" id="index.xml-pb-d30e215">[Page v.1.p.8]</div><div class="l">Roma Probo cupiens dignas persolvere grates </div><div class="l">sedula pro natis dominum flexura rogando</div><div class="l">ire parat. famuli currum iunxere volantem</div><div class="l">Impetus horribilisque Metus, qui semper agentes</div><div class="l">proelia cum fremitu Romam comitantur anhelo,</div><div class="l">sive petat Parthos seu cuspide turbet Hydaspen. </div><div class="l">hic ligat axe rotas; hic sub iuga ferrea nectit</div><div class="l">cornipedes rigidisque docet servire lupatis.</div><div class="l">ipsa, triumphatis qua possidet aethera regnis,</div><div class="l">adsilit innuptae ritus imitata Minervae.</div><div class="l">nam neque caesariem crinali stringere cultu </div><div class="l">colla nec ornatu patitur mollire retorto;</div><div class="l">dextrum nuda latus, niveos exerta lacertos,</div><div class="l">audacem retegit mammam, laxumque coercens</div><div class="l">mordet gemma sinum; nodus, qui sublevat ensem,</div><div class="l">album puniceo pectus discriminat ostro. </div><div class="l">miscetur decori virtus pulcherque severo</div><div class="l">armatur terrore pudor, galeaeque minaci</div><div class="l">flava cruentarum praetenditur umbra iubarum,</div><div class="l">et formidato clipeus Titana lacessit</div><div class="l">lumine. quem tota variarat Mulciber arte. </div><div class="l">hic patrius Mavortis amor fetusque notantur</div><div class="l">Romulei; plus amnis inest et belua nutrix;</div><div class="l">electro Tiberis, pueri formantur in auro;</div><div class="l">fingunt aera lupam; Mavors adamante coruscat.</div><div class="l">Iam simul emissis rapido velocior Euro </div><div class="l">fertur equis; strident Zephyri cursuque rotarum</div><div class="l">saucia dividuis clarescunt nubila sulcis.</div><div class="l">nec traxere moras, sed lapsu protinus uno,</div><div class="pagebreak" id="index.xml-pb-d30e277">[Page v.1.p.10]</div><div class="l">quem poscunt, tetigere locum: qua fine sub imo</div><div class="l">angustant aditum curvis anfractibus Alpes </div><div class="l">claustraque congestis scopulis durissima tendunt,</div><div class="l">non alia reseranda manu, sed pervia tantum</div><div class="l">Augusto geminisque fidem mentita tyrannis.</div><div class="l">semirutae turres avulsaque moenia fumant;</div><div class="l">crescunt in cumulum strages vallemque profundam</div><div class="l">aequavere iugis; stagnant inmersa cruore </div><div class="l">corpora; turbantur permixto funere manes.</div><div class="l">Haud procul exhausto laetus certamine victor</div><div class="l">caespite gramineo consederat arbore fultus</div><div class="l">adclines umeros; dominum gavisa coronat </div><div class="l">terra suum, surguntque toris maioribus herbae.</div><div class="l">sudor adhuc per membra calet creberque recurrit</div><div class="l">halitus et placidi radiant in casside vultus:</div><div class="l">qualis letifera populatus caede Gelonos</div><div class="l">procubat horrendus Getico Gradivus in arvo; </div><div class="l">exuvias Bellona levat, Bellona tepentes</div><div class="l">pulvere solvit equos, inmensaque cornus in hastam</div><div class="l">porrigitur tremulisque ferit splendoribus Hebrum.</div><div class="l">Ut stetit ante ducem discussas Roma per auras,</div><div class="l">conscia ter sonuit rupes et inhorruit atrum </div><div class="l">maiestate nemus. prior hic: <span class="q">‘o numen amicum ’</span></div><div class="l">dux ait “et legum genetrix longeque regendo</div><div class="l">circumfusa polo consors ac dicta Tonantis,</div><div class="l">die agedum, quae causa viae? cur deseris arces</div><div class="l">Ausonias caelumque tuum? die, maxima rerum! </div><div class="pagebreak" id="index.xml-pb-d30e338">[Page v.1.p.12]</div><div class="l">non ego vel Libycos cessem tolerare labores</div><div class="l">Sarmaticosve pati medio sub frigore Cauros,</div><div class="l">si tu, Roma, velis; pro te quascumque per oras</div><div class="l">ibimus et nulla sub tempestate timentes</div><div class="l">solstitio Meroen, bruma temptabimus Histrum,”</div><div class="l">Tum regina refert: “non me latet, indite rector,</div><div class="l">quod tua pro Latio victricia castra laborant</div><div class="l">nec quod servitium rursus Furiaeque rebelles</div><div class="l">edomitae paribus sub te cecidere triumphis.</div><div class="l">sed precor hoc donum cum libertate recenti </div><div class="l">adicias, si vera manet reverentia nostri.</div><div class="l">sunt mihi pubentes alto de semine fratres,</div><div class="l">pignora cara Probi, festa quos luce creatos</div><div class="l">ipsa meo fovi gremio. cunabula parvis</div><div class="l">ipsa dedi, cum matris onus Lucina beatum </div><div class="l">solveret et magnos proferrent sidera partus,</div><div class="l">his ego nec Decios pulchros fortesve Metellos</div><div class="l">praetulerim, non, qui Poenum domuere ferocem,</div><div class="l">Scipiadas Gallisque genus fatale Camillos.</div><div class="l">Pieriis pollent studiis multoque redundant </div><div class="l">eloquio; nec desidiis dapibusve paratis</div><div class="l">indulgere iuvat nec tanta licentia vitae</div><div class="l">adripit aut mores aetas lasciva relaxat:</div><div class="l">sed gravibus curis animum sortita senilem</div><div class="l">ignea longaevo frenatur corde iuventus. </div><div class="l">illis, quam propriam ducunt ab origine, sortem</div><div class="l">oramus praebere velis annique futurum</div><div class="l">devoveas venientis iter, non improba posco,</div><div class="l">non insueta dabis: domus haec de more requirit.</div><div class="l">adnue: sic nobis Scythicus famuletur Araxes, </div><div class="pagebreak" id="index.xml-pb-d30e402">[Page v.1.p.14]</div><div class="l">sic Rhenus per utrumque latus, Medisque subactis</div><div class="l">nostra Semiramiae timeant insignia turres;</div><div class="l">sic fluat attonitus Romana per oppida Ganges.”</div><div class="l">Ductor ad haec: “optata iubes ultroque volentem,</div><div class="l">diva, rogas; non haec precibus temptanda fuissent.</div><div class="l">usque adeone meam condunt oblivia mentem, </div><div class="l">ut pigeat meminisse Probi, quo vindice totam</div><div class="l">vidimus Hesperiam fessasque resurgere gentes?</div><div class="l">ante dabunt hiemes Nilum, per flumina dammae</div><div class="l">errabunt glacieque niger damnabitur Indus, </div><div class="l">ante Thyesteis iterum conterrita mensis</div><div class="l">intercisa dies refugos vertetur in ortus,</div><div class="l">quam Probus a nostro possit discedere sensu.”</div><div class="l">Dixerat et velox iam nuntius advolat urbem.</div><div class="l">extemplo strepuere chori collesque canoris </div><div class="l">plausibus impulsi septena voce resultant,</div><div class="l">laetatur veneranda parens et pollice docto</div><div class="l">iam parat auratas trabeas cinctusque micantes</div><div class="l">stamine, quod molli tondent de stipite Seres</div><div class="l">frondea lanigerae carpentes vellera silvae, </div><div class="l">et longum tenues tractus producit in aurum</div><div class="l">filaque concreto cogit squalere metallo:</div><div class="l">qualis purpureas praebebat Candida vestes</div><div class="l">numinibus Latona suis, cum sacra redirent</div><div class="l">ad loca nutricis iam non errantia Deli, </div><div class="l">ilia feros saltus et desolata relinquens</div><div class="l">Maenala lassato certis venatibus arcu,</div><div class="l">Phoebus adhuc nigris rorantia tela venenis</div><div class="l">extincto Pythone gerens; tunc insula notos</div><div class="pagebreak" id="index.xml-pb-d30e463">[Page v.1.p.16]</div><div class="l">lambit amica pedes ridetque Aegaeus alumnis </div><div class="l">lenior et blando testatur gaudia fluctu.</div><div class="l">Sic Proba praecipuo natos exornat amictu:</div><div class="l">quae decorat mundum, cuius Romana potestas</div><div class="l">fetibus augetur. credas ex aethere lapsam</div><div class="l">stare Pudicitiam vel sacro ture vocatam </div><div class="l">Iunonem Inachiis oculos advertere templis.</div><div class="l">talem nulla refert antiquis pagina libris</div><div class="l">nec Latiae cecinere tubae nec Graeca vetustas.</div><div class="l">coniuge digna Probo; nam tantum coetibus extat</div><div class="l">femineis, quantum supereminet ille maritos. </div><div class="l">ceu sibi certantes, sexus quid possit uterque,</div><div class="l">hunc legere torum. taceat Nereida nuptam</div><div class="l">Pelion. o duplici fecundam consule matrem</div><div class="l">felicemque uterum, qui nomina parturit annis!</div><div class="l">Ut sceptrum gessere manu membrisque rigentes</div><div class="l">aptavere togas, signum dat summus hiulca </div><div class="l">nube Pater gratamque facem per inane rotantes</div><div class="l">prospera vibrati tonuerunt omina nimbi,</div><div class="l">accepit sonitus curvis Tiberinus in antris</div><div class="l">ima valle sedens. adrectis auribus haesit, </div><div class="l">unde repentinus populi fragor. ilicet herbis</div><div class="l">pallentes thalamos et structa cubilia musco</div><div class="l">deserit ac Nymphis urnam commendat erilem.</div><div class="l">illi glauca nitent hirsute lumina vultu</div><div class="l">caeruleis infecta notis, reddentia patrem </div><div class="l">Oceanum; crispo densantur gramine colla;</div><div class="l">vertice luxuriat toto crinalis harundo,</div><div class="pagebreak" id="index.xml-pb-d30e523">[Page v.1.p.18]</div><div class="l">quam neque fas Zephyris frangi nec sole perustam</div><div class="l">aestivo candore mori; sed vivida frondet</div><div class="l">aequaevum complexa caput, taurina levantur </div><div class="l">cornua temporibus raucos sudantia rivos;</div><div class="l">distillant per pectus aquae; frons hispida manat</div><div class="l">imbribus; in liquidos fontes se barba repectit.</div><div class="l">palla graves umeros velat, quam neverat uxor</div><div class="l">Ilia percurrens vitreas sub gurgite telas. </div><div class="l">Est in Romuleo procumbens insula Thybri</div><div class="l">qua medius geminas interfluit alveus urbes</div><div class="l">discretas subeunte freto, pariterque minantes</div><div class="l">ardua turrigerae surgunt in culmina ripae.</div><div class="l">hic stetit et subitum prospexit ab aggere votum: </div><div class="l">unanimos 1 fratres iuncto stipante senatu</div><div class="l">ire forum strictasque procul radiare secures</div><div class="l">atque uno biiuges tolli de limine fasces.</div><div class="l">obstupuit visu suspensaque gaudia vocem</div><div class="l">oppressam tenuere diu; mox incohat ore: </div><div class="l">“Respice, si tales iactas aluisse fluentis,</div><div class="l">Eurota Spartane, tuis. quid protulit aequum</div><div class="l">falsus olor, valido quamvis decernere caestu</div><div class="l">noverit et ratibus saevas arcere procellas .''</div><div class="l">en nova Ledaeis suboles fulgentior astris, </div><div class="l">ecce mei cives, quorum iam Signifer optat</div><div class="l">adventum stellisque parat convexa futuris.</div><div class="l">iam per noctivagos dominetur Olybrius axes</div><div class="l">pro Polluce rubens, pro Castore flamma Probini.</div><div class="pagebreak" id="index.xml-pb-d30e580">[Page v.1.p.20]</div><div class="l">ipsi vela regent, ipsis donantibus auras </div><div class="l">navita tranquillo moderabitur aequore pinum.</div><div class="l">nunc pateras libare deis, nunc solvere multo</div><div class="l">nectare corda libet. niveos iam pandite coetus,</div><div class="l">Naides, et totum violis praetexite fontem;</div><div class="l">mella ferant silvae; iam profluat ebrius amnis </div><div class="l">mutatis in vina vadis: iam sponte per agros</div><div class="l">sudent inriguae spirantia balsama venae!</div><div class="l">currat, qui sociae roget in convivia mensae</div><div class="l">indigenas Fluvios, Italis quicumque suberrant</div><div class="l">montibus Alpinasque bibunt de more pruinas: </div><div class="l">Vulturnusque rapax et Nar vitiatus odoro</div><div class="l">sulphure tardatusque suis erroribus Ufens</div><div class="l">et Phaethonteae perpessus damna ruinae</div><div class="l">Eridanus flavaeque terens querceta Maricae</div><div class="l">Liris et Oebaliae qui temperat arva Galaesus. </div><div class="l">semper honoratus nostris celebrabitur undis</div><div class="l">iste dies, semper dapibus recoletur opimis.”</div><div class="l">Sic ait et Nymphae patris praecepta secutae</div><div class="l">tecta parant epulis ostroque infecta corusco</div><div class="l">umida gemmiferis inluxit regia mensis. </div><div class="l">O bene signatum fraterno nomine tempus!</div><div class="l">o consanguineis felix auctoribus annus,</div><div class="l">incipe quadrifidum Phoebi torquere laborem.</div><div class="l">prima tibi procedat hiems non frigore torpens,</div><div class="l">non canas vestita nives, non aspera ventis, </div><div class="l">sed tepido calefacta Noto; ver inde serenum</div><div class="l">protinus et liquidi clementior aura Favoni</div><div class="l">pratis te croceis pingat; te messibus aestas</div><div class="pagebreak" id="index.xml-pb-d30e642">[Page v.1.p.22]</div><div class="l">induat autumnusque madentibus ambiat uvis.</div><div class="l">omni nobilior lustro, tibi gloria soli </div><div class="l">contigit exactum numquam memorata per aevum,</div><div class="l">germanos habuisse duces; te cuncta loquetur</div><div class="l">tellus; te variis scribent in floribus Horae</div><div class="l">longaque perpetui ducent in saecula fasti.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:42Z.
	       SAXON HE 9.8.0.5.
		 --></address></div></body></html>