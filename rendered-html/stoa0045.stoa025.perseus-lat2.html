<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Praefatiunculae</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Praefatiunculae" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Praefatiunculae</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e62">[Page v.1.p.2]</div><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">AUSONIUS LECTORI SALUTEM</span></h3><div class="l">Ausonius genitor nobis, ego nomine eodem:</div><div class="l">qui sim, qua secta, stirpe, lare et patria,</div><div class="l">adscripsi, ut nosses, bone vir, quicumque fuisses,</div><div class="l">et notum memori me coleres animo.</div><div class="l">Vasates patria est patri, gens Haedua matri </div><div class="l">de patre, Tarbellis set genetrix ab Aquis,</div><div class="l">ipse ego Burdigalae genitus: divisa per urbes</div><div class="l">quattuor antiquas stirpis origo meae.</div><div class="l">hinc late fusa est cognatio; nomina multis</div><div class="l">ex nostra, ut placitum, ducta domo veniant: </div><div class="l">derivata aliis, nobis ab stemmate primo</div><div class="l">et non cognati, sed genetiva, placent,</div><div class="l">set redeo ad seriem. genitor studuit medicinae,</div><div class="l">disciplinarum quae dedit una deum.</div><div class="pagebreak" id="index.xml-pb-d30e95">[Page v.1.p.4]</div><div class="l">nos ad grammaticen studium convertimus et mox </div><div class="l">rhetorices etiam, quod satis, attigimus.</div><div class="l">nec fora non celebrata mihi, set cura docendi</div><div class="l">cultior, et nomen grammatici merui</div><div class="l">non tam grande quidem, quo gloria nostra subiret</div><div class="l">Aemilium aut Scaurum Berytiumve Probum, </div><div class="l">sed quo nostrates, Aquitanica nomina, multos</div><div class="l">conlatus, set non subditus, adspicerem.</div><div class="l">Exactisque dehinc per trina decennia fastis</div><div class="l">deserui doctor municipalem operam,</div><div class="l">aurea et Augusti palatia iussus adire </div><div class="l">Augustam subolem grammaticus docui,</div><div class="l">mox etiam rhetor, nec enim fiducia nobis</div><div class="l">vana aut non solidi gloria iudicii,</div><div class="l">cedo tamen fuerint fama potiore magistri,</div><div class="l">dum nulli fuerit discipulus melior. </div><div class="l">Alcides Atlantis et Aeacides Chironis,</div><div class="l">paene Iove iste satus, filius ille Iovis,</div><div class="l">Thessaliam Thebasque suos habuere penates:</div><div class="l">at meus hic toto regnat in orbe suo.</div><div class="l">cuius ego comes et quaestor et, culmen honorum, </div><div class="l">praefectus Gallis et Libyae et Latio</div><div class="pagebreak" id="index.xml-pb-d30e142">[Page v.1.p.6]</div><div class="l">et, prior indeptus fasces Latiamque curulem,</div><div class="l">consul, collega posteriore, fui.</div><div class="l">Hic ergo Ausonius: sed tu ne temne, quod ultro</div><div class="l">patronum nostris te paro carminibus. </div></div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">AUSONIUS SVAGRIO</span></h3><div class="l">PECTORIS ut nostri sedem colis, alme Syagri,</div><div class="l">communemque habitas alter ego Ausonium:</div><div class="l">sic etiam nostro praefatus habebere libro,</div><div class="l">differat ut nihilo, sit tuus anne meus.</div></div><div class="textpart" id="index.xml-body.1_div.1_div.3"><h3><span class="headingNumber">1.3. </span><span class="head">EPISTULA THEODOSI AUGUSTI</span></h3><p><span class=""><span class="add">⟨Theodosius Augustus Ausonio parenti salutem.⟩</span></span> Amor meus qui in te est et admiratio ingenii atque eruditionis tuae, quae multo maxima sunt, fecit, parens iucundissime, ut morem principibus aliis solitum sequestrarem familiaremque sermonem autographum ad te transmitterem, postulans pro iure non equidem regio, sed illius privatae inter nos caritatis, ne fraudari me scriptorum tuorum lectione patiaris, quae olim mihi cognita et iam per tempus oblita rursum desidero, non solum ut, quae sunt nota, recolantur, sed etiam ut ea, quae fama celebri adiecta memorantur, accipiam, quae tu de promptuario scriniorum tuorum, qui me amas, libens imperties, secutus exempla auctorum optimorum, quibus par esse meruisti: qui Octaviano Augusto rerum potienti certatim opera sua tradebant, nullo fine in eius honorem multa condentes. qui illos haut sciam an aequaliter atque ego te admiratus sit, certe non amplius diligebat, vale parens.</p></div><div class="pagebreak" id="index.xml-pb-d30e173">[Page v.1.p.8]</div><div class="textpart" id="index.xml-body.1_div.1_div.4"><h3><span class="headingNumber">1.4. </span><span class="head">DOMINO MEO ET OMNIUM THEODOSIO AUGUSTO AUSONIUS TUUS</span></h3><div class="l">agricolam si flava Ceres dare semina terrae,</div><div class="l">Gradivus iubeat si capere arma ducem,</div><div class="l">solvere de portu classem Neptunus inermem:</div><div class="l">fidere tam fas est, quam dubitare nefas,</div><div class="l">insanum quamvis hiemet mare crudaque tellus </div><div class="l">seminibus, bello nec satis apta manus,</div><div class="l">nil dubites auctore bono. mortalia quaerunt</div><div class="l">consilium, certus iussa capesse dei.</div><div class="l">scribere me Augustus iubet et mea carmina poscit</div><div class="l">paene rogans: blando vis latet imperio. </div><div class="l">non habeo ingenium, Caesar sed iussit: habebo.</div><div class="l">cur me posse negem, posse quod ille putat?</div><div class="l">invalidas vires ipse excitat et iuvat idem,</div><div class="l">qui iubet: obsequium sufficit esse meum.</div><div class="pagebreak" id="index.xml-pb-d30e206">[Page v.1.p.10]</div><div class="l">non tutum renuisse deo. laudata pudoris </div><div class="l">saepe mora est, quotiens contra parem dubites.</div><div class="l">Quin etiam non iussa parant erumpere dudum</div><div class="l">carmina, quis nolit Caesaris esse liber,</div><div class="l">ne ferat indignum vatem centumque lituras,</div><div class="l">mutandas semper deteriore nota? </div><div class="l">tu modo te iussisse, pater Romane, memento</div><div class="l">inque meis culpis da tibi tu veniam.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:08Z.
	       SAXON HE 9.8.0.5.
		 --></address></div></body></html>