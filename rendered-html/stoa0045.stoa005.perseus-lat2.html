<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Cupido cruciatur</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Cupido cruciatur" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Cupido cruciatur</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">Ausonius Gregorio filio sal.</span></h3><p>En umquam vidisti tabulam 1 pictam in pariete? vidisti utique et meministi. Treveris quippe in triclinio Zoili fucata est pictura haec: Cupidinem cruci adfigunt mulieres amatrices, non istae de nostro saeculo, quae sponte peccant, sed illae heroicae, quae sibi ignoscunt et plectunt deum. quarum partem in lugentibus campis Maro noster enumerat. hanc ego imaginem specie et argumento miratus sum. Deinde mirandi stuporem transtuli ad ineptiam poetandi. mihi praeter lemma nihil placet; sed commendo tibi errorem meum: naevos nostros et cicatrices amamus, nec soli nostro vitio peccasse contenti, adfectamus ut amentur. verum quid ego huic eclogae studiose patrocinor? certus sum, quodcumque meum scieris, amabis; quod magis spero, quam ut laudes, vale et dilige parentem.</p></div><div class="pagebreak" id="index.xml-pb-d30e68">[Page v.1.p.208]</div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">Cupido Cruciatur</span></h3><div class="l">AERIS in campis, memorat quos musa Maronis, 1</div><div class="l">myrteus amentes ubi lucus opacat amantes, 2</div><div class="l">orgia ducebant heroides et sua quaeque,</div><div class="l">ut quondam occiderant, leti argumenta gerebant,</div><div class="l">errantes silva in magna et sub luce maligna 3 </div><div class="l">inter harundineasque comas gravidumque papaver</div><div class="l">et tacitos sine labe lacus, sine murmure rivos:</div><div class="l">quorum per ripas nebuloso lumine marcent</div><div class="l">fleti, olim regum et puerorum nomina, flores 4</div><div class="l">mirator Narcissus et Oebalides Hyacinthus </div><div class="l">et Crocus auricomans et murice pictus Adonis</div><div class="l">et tragico scriptus gemitu Salaminius Aeas;</div><div class="l">omnia quae lacrimis et amoribus anxia maestis</div><div class="l">exercent memores obita iam morte dolores:</div><div class="l">rursus in amissum revocant heroidas aevum. </div><div class="l">fulmineos Semele decepta puerpera partus</div><div class="l">deflet et ambustas lacerans per inania cunas</div><div class="l">ventilat ignavum simulati fulguris ignem,</div><div class="l">irrita dona querens, sexu gavisa virili,</div><div class="l">maeret in antiquam Caenis revocata figuram. </div><div class="l">vulnera siccat adhuc Procris Cephalique eruditam</div><div class="l">diligit et percussa manum, fert fumida testae</div><div class="l">lumina Sestiaca praeceps de turre puella,</div><div class="l">et de nimboso saltum Leucate minatur</div><div class="pagebreak" id="index.xml-pb-d30e122">[Page v.1.p.210]</div><div class="l"><span class="add">⟨mascula Lesbiacis Sappho peritura sagittis. 1⟩</span></div><div class="l">Harmoniae cultus Eriphyle maesta recusat,</div><div class="l">infelix nato nec fortunata marito,</div><div class="l">tota quoque aeriae Minoia fabula Cretae</div><div class="l">picturarum instar tenui sub imagine vibrat:</div><div class="l">Pasiphae nivei sequitur vestigia tauri, </div><div class="l">licia fert glomerata manu deserta Ariadne,</div><div class="l">respicit abiectas desperans Phaedra tabellas.</div><div class="l">haec laqueum gerit, haec vanae simulacra coronae:</div><div class="l">Daedaliae pudet hanc latebras subiisse iuvencae.</div><div class="l">praereptas queritur per inania gaudia noctes </div><div class="l">Laudamia duas, vivi functique mariti,</div><div class="l">parte truces alia strictis mucronibus omnes</div><div class="l">et Thisbe et Canace et Sidonis horret Elissa:</div><div class="l">coniugis haec, haec patris et haec gerit hospitis ensem,</div><div class="l">errat et ipsa, olim qualis per Latmia saxa </div><div class="l">Endymioneos solita adfectare sopores,</div><div class="l">cum face et astrigero diademate Luna bicornis.</div><div class="l">centum aliae veterum recolentes vulnera amorum</div><div class="l">dulcibus et maestis refovent tormenta querellis.</div><div class="l">Quas inter medias furvae caliginis umbram </div><div class="l">dispulit inconsultus Amor stridentibus alis.</div><div class="l">agnovere omnes puerum memorique recursu</div><div class="l">communem sensere reum, quamquam umida circum</div><div class="l">nubila et auratis fulgentia cingula bullis</div><div class="pagebreak" id="index.xml-pb-d30e178">[Page v.1.p.212]</div><div class="l">et pharetram et rutilae fuscarent lampados ignem. </div><div class="l">agnoscunt tamen et vanum vibrare vigorem</div><div class="l">occipiunt hostemque unum loca non sua nanctum,</div><div class="l">cum pigros ageret densa sub nocte volatus,</div><div class="l">facta nube premunt: trepidantem et cassa parantem</div><div class="l">suffugia in coetum mediae traxere catervae. </div><div class="l">eligitur maesto myrtus notissima luco,</div><div class="l">invidiosa deum poenis, cruciaverat illic</div><div class="l">spreta olim memorem Veneris Proserpina Adonin.</div><div class="l">huius in excelso suspensum stipite Amorem</div><div class="l">devinctum post terga manus substrictaque plantis </div><div class="l">vincula maerentem nullo moderamine poenae</div><div class="l">adficiunt. reus est sine crimine, iudice nullo</div><div class="l">accusatur Amor. se quisque absolvere gestit,</div><div class="l">transferat ut proprias aliena in crimina culpas.</div><div class="l">cunctae exprobrantes tolerati insignia leti </div><div class="l">expediunt: haec arma putant, haec ultio dulcis,</div><div class="l">ut, quo quaeque perit, studeat punire dolorem,</div><div class="l">haec laqueum tenet, haec speciem mucronis inanem</div><div class="l">ingerit, illa cavos amnes rupemque fragosam</div><div class="l">Insanique metum pelagi et sine fluctibus aequor. </div><div class="l">nonnullae flammas quatiunt trepidaeque minantur</div><div class="l">stridentes nullo igne faces, rescindit adultum</div><div class="l">Myrrha uterum lacrimis lucentibus inque paventem</div><div class="l">gemmea fletiferi iaculatur sucina trunci,</div><div class="l">quaedam ignoscentum specie ludibria tantum </div><div class="l">sola volunt, stilus ut tenuis sub acumine puncti</div><div class="l">eliciat tenerum, de quo rosa nata, cruorem</div><div class="l">aut pubi admoveant petulantia lumina lychni.</div><div class="pagebreak" id="index.xml-pb-d30e240">[Page v.1.p.214]</div><div class="l">ipsa etiam simili genetrix obnoxia culpae</div><div class="l">alma Venus tantos penetrat secura tumultus. </div><div class="l">nec circumvento properans suffragia nato</div><div class="l">terrorem ingeminat stimulisque accendit amaris</div><div class="l">ancipites furias natique in crimina confert</div><div class="l">dedecus ipsa suum, quod vincula caeca mariti</div><div class="l">deprenso Mavorte tulit, quod pube pudenda </div><div class="l">Hellespontiaci ridetur forma Priapi,</div><div class="l">quod crudelis Eryx, quod semivir Hermaphroditns.</div><div class="l">nec satis in verbis: roseo Venus aurea serto</div><div class="l">maerentem pulsat puerum et graviora paventem,</div><div class="l">olli purpureum mulcato corpore rorem </div><div class="l">sutilis expressit crebro rosa verbere, quae iam</div><div class="l">tincta prius traxit rutilum magis ignea fucum.</div><div class="l">inde truces cecidere minae vindictaque maior</div><div class="l">crimine visa suo, Venerem factura nocentem,</div><div class="l">ipsae intercedunt heroides et sua quaeque </div><div class="l">funera crudeli malunt adscribere fato.</div><div class="l">tum grates pia mater agit cessisse dolentes</div><div class="l">et condonatas puero dimittere culpas.</div><div class="l">Talia nocturnis olim simulacra figuris</div><div class="l">exercent trepidam casso terrore quietem. </div><div class="l">quae postquam multa perpessus nocte Cupido</div><div class="l">effugit, pulsa tandem caligine somni</div><div class="l">evolat ad superos portaque evadit eburna.</div><div class="pagebreak" id="index.xml-pb-d30e293">[Page v.1.p.216]</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:34Z.
	       SAXON HE 9.8.0.5.
		 --></address></div></body></html>