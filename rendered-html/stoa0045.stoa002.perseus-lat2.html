<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Ausonii de XII Caesaribus per Suetonium Tranquillum scriptis</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Ausonii de XII Caesaribus per Suetonium Tranquillum scriptis" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Ausonii de XII Caesaribus per Suetonium Tranquillum scriptis</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head"><span class="add">⟨Monosticha⟩</span></span></h3><div class="textpart" id="index.xml-body.1_div.1_div.1_div.1"><h4><span class="headingNumber">1.1.1. </span><span class="head">AUSONIUS HESPERIO FILIO S. D.</span></h4><div class="l">Caesareos proceres, in quorum regna secundis</div><div class="l">consulibus dudum Romana potentia cessit,</div><div class="l">accipe bis senos, sua quemque monosticha signant,</div><div class="l">quorum per plenam senem Suetonius olim</div><div class="l">nomina, res gestas vitamque obitumque peregit. </div></div><div class="textpart" id="index.xml-body.1_div.1_div.1_div.2"><h4><span class="headingNumber">1.1.2. </span><span class="head">MONOSTICHA DE ORDINE IMPERATORUM</span></h4><div class="l">PRIMUS regalem patefecit Iulius aulam</div><div class="l">Caesar et Augusto nomen transcripsit et arcem,</div><div class="l">privignus post hunc regnat Nero Claudius, a quo</div><div class="l">Caesar, cognomen caligae cui castra dederunt.</div><div class="l">Claudius hinc potitur regno, post quem Nero saevus, <span class="note" id="Note1"><span class="noteLabel">5</span></span></div><div class="l">ultimus Aeneadum, post hunc tres, nec tribus annis:</div><div class="pagebreak" id="index.xml-pb-d30e102">[Page v.1.p.332]</div><div class="l">Galba senex, frustra socio confisus inerti;</div><div class="l">mollis Otho, infami per luxum degener aevo</div><div class="l">nec regno dignus nec morte Vitellius ut vir.</div><div class="l">his decimus fatoque accitus Vespasianus </div><div class="l">et Titus imperii felix brevitate, secutus</div><div class="l">frater, quem calvum dixit sua Roma Neronem.<span class="note" id="Note2"><span class="noteLabel">1</span></span></div></div><div class="textpart" id="index.xml-body.1_div.1_div.1_div.3"><h4><span class="headingNumber">1.1.3. </span><span class="head">DE AETATE IMPERII EORUM MONOSTICHA</span></h4><div class="l">Iulius, ut perhibent, divus trieteride regnat.</div><div class="l">Augustus post lustra decem sex prorogat annos,</div><div class="l">et ter septenis geminos Nero Claudius addit,</div><div class="l">tertia finit hiems grassantia tempora Gai.</div><div class="l">Claudius hebdomadam duplicem trahit et Ne?-o dirus </div><div class="l">tantundem, summae consul sed defuit unus.</div><div class="l">Galba senex, Otho lascive, famose Vitelli,</div><div class="l">tertia vos Latio regnantes nesciit aestas,<span class="note" id="Note3"><span class="noteLabel">2</span></span></div><div class="l"><span class="gap"> [...]</span></div><div class="l">implet fatalem decadam sibi Vespasianus. </div><div class="l">ter dominante Tito cingit nova laurea Ianum:</div><div class="l">quindecies, saevis potitur dum <span class="note" id="Note4"><span class="noteLabel">3</span></span> frater habenis.</div></div><div class="textpart" id="index.xml-body.1_div.1_div.1_div.4"><h4><span class="headingNumber">1.1.4. </span><span class="head">DE OBITU SINGULORUM MONOSTICHA</span></h4><div class="l">Iulius interiit Caesar grassante senatu,</div><div class="l">addidit Augustum di vis matura senectus,</div><div class="l">sera senex Capreis exul Nero fata peregit,</div><div class="l">expetiit poenas de Caesare Chaerea mollis.</div><div class="pagebreak" id="index.xml-pb-d30e163">[Page v.1.p.334]</div><div class="l">Claudius ambiguo conclusit fata veneno. </div><div class="l">matricida Nero proprii vim pertulit ensis.</div><div class="l">Galba senex periit saevo prostratus Othone</div><div class="l">mox Otho famosus, clara set morte potitus,</div><div class="l">prodiga succedunt perimendi sceptra Vitelli.</div><div class="l">laudatum imperium, mors lenis Vespasiano. </div><div class="l">at Titus, orbis amor, rapitur florentibus annis,</div><div class="l">sera gravem perimunt, sed iusta piacula fratrem.</div></div></div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">Tetrasticha</span></h3><div class="textpart" id="index.xml-body.1_div.1_div.2_div.1"><h4><span class="headingNumber">1.2.1. </span></h4><div class="l">NUNC et praedictos et regni sorte sequentes</div><div class="l">expediam, series quos tenet imperii,</div><div class="l">incipiam ab divo percurramque ordine cunctos,</div><div class="l">novi Romanae quos memor historiae.</div></div><div class="textpart" id="index.xml-body.1_div.1_div.2_div.2"><h4><span class="headingNumber">1.2.2. </span><span class="head">IULIUS CAESAR</span></h4><div class="l">IMPERIUM, binis fuerat sollemne quod olim </div><div class="l">consulibus, Caesar Iulius optinuit.</div><div class="l">set breve ius regni, sola trieteride gestum:</div><div class="l">perculit armatae factio saeva togae.</div></div><div class="textpart" id="index.xml-body.1_div.1_div.2_div.3"><h4><span class="headingNumber">1.2.3. </span><span class="head">OCTAVIUS AUGUSTUS</span></h4><div class="l">ULTOR successorque dehinc Octavius, idem</div><div class="l">Caesar et Augusti nomine nobilior. </div><div class="pagebreak" id="index.xml-pb-d30e211">[Page v.1.p.336]</div><div class="l">longaeva et numquam dubiis violata potestas</div><div class="l">in terris positum prodidit esse deum.</div></div><div class="textpart" id="index.xml-body.1_div.1_div.2_div.4"><h4><span class="headingNumber">1.2.4. </span><span class="head">TIBERIUS NERO</span></h4><div class="l">PRAENOMEN Tiberi nanctus Nero prima iuventae</div><div class="l">tempora laudato gessit in imperio,</div><div class="l">frustra dehinc solo Caprearum clausus in antro, </div><div class="l">quae prodit vitiis, credit operta locis.</div></div><div class="textpart" id="index.xml-body.1_div.1_div.2_div.5"><h4><span class="headingNumber">1.2.5. </span><span class="head">CAESAR CALIGULA</span></h4><div class="l">POST hunc castrensi caligae cognomine<span class="note" id="Note5"><span class="noteLabel">1</span></span> Caesar</div><div class="l">successit saevo saevior ingenio,</div><div class="l">caedibus incestisque dehinc maculosus et omni</div><div class="l">crimine pollutum qui superavit avum. </div></div><div class="textpart" id="index.xml-body.1_div.1_div.2_div.6"><h4><span class="headingNumber">1.2.6. </span><span class="head">CLAUDIUS CAESAR</span></h4><div class="l">CLAUDIUS inrisae privato in tempore vitae,</div><div class="l">in regno specimen prodidit ingenii,</div><div class="l">libertina tamen nuptarum et crimina passus</div><div class="l">non faciendo nocens, set patiendo fuit.</div></div><div class="textpart" id="index.xml-body.1_div.1_div.2_div.7"><h4><span class="headingNumber">1.2.7. </span><span class="head">NERO</span></h4><div class="l">AENEADUM generis qui sextus et ultimus heres, </div><div class="l">polluit et clausit Iulia sacra Nero.</div><div class="l">nomina quot pietas, tot habet quoque crimina vitae.</div><div class="l">disce ex Tranquillo: set meminisse piget.</div><div class="pagebreak" id="index.xml-pb-d30e262">[Page v.1.p.338]</div></div><div class="textpart" id="index.xml-body.1_div.1_div.2_div.8"><h4><span class="headingNumber">1.2.8. </span><span class="head">GALBA</span></h4><div class="l">SPE frustrate senex, privatus sceptra mereri</div><div class="l">visus et <span class="note" id="Note6"><span class="noteLabel">1</span></span> imperio proditus inferior, <span class="note" id="Note7"><span class="noteLabel">2</span></span></div><div class="l">fama tibi melior iuveni; set iustior ordo est</div><div class="l">conplacuisse dehinc, displicuisse prius.</div></div><div class="textpart" id="index.xml-body.1_div.1_div.2_div.9"><h4><span class="headingNumber">1.2.9. </span><span class="head">OTHO</span></h4><div class="l">AEMULA polluto gesturus sceptra Neroni</div><div class="l">obruitur celeri raptus Otho exitio,</div><div class="l">fine tamen laudandus erit, qui morte decora </div><div class="l">hoc solum fecit nobile, quod periit.</div></div><div class="textpart" id="index.xml-body.1_div.1_div.2_div.10"><h4><span class="headingNumber">1.2.10. </span><span class="head">VITELLIUS</span></h4><div class="l">VITA ferox, mors foeda tibi, nec digne, Vitelli,</div><div class="l">qui fieres Caesar: sic sibi fata placent.</div><div class="l">umbra tamen brevis imperii; quia praemia regni</div><div class="l">saepe indignus adit, non nisi dignus habet. </div></div><div class="textpart" id="index.xml-body.1_div.1_div.2_div.11"><h4><span class="headingNumber">1.2.11. </span><span class="head">VESPASIANUS</span></h4><div class="l">QUAERENDI adtentus, moderato commodus usu, <span class="note" id="Note8"><span class="noteLabel">3</span></span></div><div class="l">auget nec reprimit Vespasianus opes,</div><div class="l">olim qui dubiam privato in tempore famam,</div><div class="l">rarum aliis, princeps transtulit in melius. <span class="note" id="Note9"><span class="noteLabel">4</span></span></div><div class="pagebreak" id="index.xml-pb-d30e316">[Page v.1.p.340]</div></div><div class="textpart" id="index.xml-body.1_div.1_div.2_div.12"><h4><span class="headingNumber">1.2.12. </span><span class="head">TITUS</span></h4><div class="l">FELIX imperio, felix brevitate regendi, </div><div class="l">expers civilis sanguinis, orbis amor.<span class="note" id="Note10"><span class="noteLabel">1</span></span></div><div class="l">unum dixisti moriens te crimen habere;<span class="note" id="Note11"><span class="noteLabel">2</span></span></div><div class="l">set nulli de te, nec tibi credidimus.</div></div><div class="textpart" id="index.xml-body.1_div.1_div.2_div.13"><h4><span class="headingNumber">1.2.13. </span><span class="head">DOMITIANUS</span></h4><div class="l">HACTENUS edideras dominos, gens Flavia, iustos.</div><div class="l">cur duo quae dederant, tertius eripuit? </div><div class="l">vix tanti est habuisse illos, quia dona bonorum</div><div class="l">sunt brevia; aeternum, quae nocuere, dolent.</div></div><div class="textpart" id="index.xml-body.1_div.1_div.2_div.14"><h4><span class="headingNumber">1.2.14. </span><span class="head">NERVA (DE CAESARIBUS POST TRANQUILLUM TE TETRASTICHA)</span></h4><div class="l">PROXIMUS extincto moderatur sceptra tyranno</div><div class="l">Nerva senex, princeps nomine, mente parens.</div><div class="l">nulla viro suboles; imitatur adoptio prolem, </div><div class="l">quam legisse iuvat, quam genuisse velit.</div><div class="pagebreak" id="index.xml-pb-d30e354">[Page v.1.p.342]</div></div><div class="textpart" id="index.xml-body.1_div.1_div.2_div.15"><h4><span class="headingNumber">1.2.15. </span><span class="head">TRAIANUS</span></h4><div class="l">ADGREDITUR regimen viridi Traianus in aevo,</div><div class="l">belli laude prior, cetera patris habens.</div><div class="l">hic quoque prole carens sociat sibi sorte legendi,</div><div class="l">quem fateare bonum, diffiteare parem. </div></div><div class="textpart" id="index.xml-body.1_div.1_div.2_div.16"><h4><span class="headingNumber">1.2.16. </span><span class="head">HADRIANUS</span></h4><div class="l">AELIUS hinc subiit mediis praesignis in actis:</div><div class="l">principia et finem fama notat gravior,</div><div class="l">orbus et hic: cui iunctus erit documenta daturus,<span class="note" id="Note12"><span class="noteLabel">1</span></span></div><div class="l">adsciti quantum praemineant genitis.</div></div><div class="textpart" id="index.xml-body.1_div.1_div.2_div.17"><h4><span class="headingNumber">1.2.17. </span><span class="head">ANTONINUS PIUS</span></h4><div class="l">ANTONINUS abhinc regimen capit ille vocatu </div><div class="l">consulesque Pius, nomen habens meriti,</div><div class="l">filius huic fato nullus; set lege suorum</div><div class="l">a patria sumpsit, qui regeret patriam.</div></div><div class="textpart" id="index.xml-body.1_div.1_div.2_div.18"><h4><span class="headingNumber">1.2.18. </span><span class="head">M. ANTONINUS</span></h4><div class="l">POST Marco tutela datur, qui scita Platonis</div><div class="l">flexit ad imperium patre Pio melior. </div><div class="l">successore suo moriens, set principe pravo,</div><div class="l">hoc solo patriae, quod genuit, nocuit.</div><div class="pagebreak" id="index.xml-pb-d30e401">[Page v.1.p.344]</div></div><div class="textpart" id="index.xml-body.1_div.1_div.2_div.19"><h4><span class="headingNumber">1.2.19. </span><span class="head">COMMODUS</span></h4><div class="l">COMMODUS insequitur, pugnis maculosus harenae,</div><div class="l">Thraecidico princeps bella movens gladio,</div><div class="l">eliso tandem persolvens gutture poenas, </div><div class="l">criminibus fassus matris adulterium.</div></div><div class="textpart" id="index.xml-body.1_div.1_div.2_div.20"><h4><span class="headingNumber">1.2.20. </span><span class="head">HELVIUS PERTINAX</span></h4><div class="l">HELVI, iudicio et consulto lecte senati,</div><div class="l">princeps decretis prodite, non studiis.</div><div class="l">quod doluit male fida cohors, errore probato,</div><div class="l">curia quod castris cesserat imperio. </div></div><div class="textpart" id="index.xml-body.1_div.1_div.2_div.21"><h4><span class="headingNumber">1.2.21. </span><span class="head">DIDIUS IULIANUS</span></h4><div class="l">DI bene, quod sceptri Didius non gaudet opimis</div><div class="l">et cito periuro praemia adempta seni.</div><div class="l">tuque, Severe pater, titulum ne horresce novantis:</div><div class="l">non rapit imperium vis tua, sed recipit.</div></div><div class="textpart" id="index.xml-body.1_div.1_div.2_div.22"><h4><span class="headingNumber">1.2.22. </span><span class="head">SEVERUS PERTINAX</span></h4><div class="l">IMPIGER egelido movet arma Severus ab Histro, </div><div class="l">ut parricidae regna adimat Didio.</div><div class="l">Punica origo illi; set qui virtute probaret</div><div class="l">non obstare locum, cum valet ingenium.</div><div class="pagebreak" id="index.xml-pb-d30e447">[Page v.1.p.346]</div></div><div class="textpart" id="index.xml-body.1_div.1_div.2_div.23"><h4><span class="headingNumber">1.2.23. </span><span class="head">BASSIANUS ANTONINUS SIVE CARACALLA</span></h4><div class="l">DISSIMILIS virtute patri et multo magis illi,</div><div class="l">cuius adoptivo nomine te perhibes, </div><div class="l">fratris morte nocens, punitus fine cruento,</div><div class="l">inrisu populi tu Caracalla magis.</div></div><div class="textpart" id="index.xml-body.1_div.1_div.2_div.24"><h4><span class="headingNumber">1.2.24. </span><span class="head">OPILIUS MACIUNUS</span></h4><div class="l">PRINCIPIS hinc custos sumptum pro Caesare ferrum</div><div class="l">vertit in auctorem caede Macrinus iners.</div><div class="l">mox cum prole ruit. gravibus pulsare querellis </div><div class="l">cesset perfidiam: quae patitur, meruit.</div></div><div class="textpart" id="index.xml-body.1_div.1_div.2_div.25"><h4><span class="headingNumber">1.2.25. </span><span class="head">ANTONINUS HELIOGABALUS</span></h4><div class="l">TUNE etiam Augustae sedis penetralia foedas,</div><div class="l">Antoninorum nomina falsa gerens,</div><div class="l"><span class="add">⟨quo nunquam neque turpe magis neque foedius ullum⟩</span></div><div class="l"><span class="add">⟨monstrum Romano sedit in imperio? <span class="note" id="Note13"><span class="noteLabel">1</span></span>⟩</span></div><div class="pagebreak" id="index.xml-pb-d30e489">[Page v.1.p.348]</div></div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:07:21Z.
	       SAXON HE 9.8.0.5.
		 --></address></div></body></html>