<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Epodon — Machine readable text</title><meta name="author" content="Q. Horatius Flaccus (Horace)" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Epodon — Machine readable text" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Epodon — Machine readable text</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Ibis Liburnis inter alta navium,</div><div class="l">amice, propugnacula,</div><div class="l">paratus omne Caesaris periculum</div><div class="l">subire, Maecenas, tuo:</div><div class="l">quid nos, quibus te vita sit superstite</div><div class="l">iucunda, si contra, gravis?</div><div class="l">utrumne iussi persequemur otium</div><div class="l">non dulce, ni tecum simul,</div><div class="l">an hunc laborem mente laturi, decet</div><div class="l">qua ferre non mollis viros?</div><div class="l">feremus et te vel per Alpium iuga</div><div class="l">inhospitalem et Caucasum</div><div class="l">vel occidentis usque ad ultimum sinum</div><div class="l">forti sequemur pectore.</div><div class="l">roges, tuom labore quid iuvem meo,</div><div class="l">inbellis ac firmus parum?</div><div class="l">comes minore sum futurus in metu,</div><div class="l">qui maior absentis habet:</div><div class="l">ut adsidens inplumibus pullis avis</div><div class="l">serpentium adlapsus timet</div><div class="l">magis relictis, non, ut adsit, auxili</div><div class="l">latura plus praesentibus.</div><div class="l">libenter hoc et omne militabitur</div><div class="l">bellum in tuae spem gratiae,</div><div class="l">non ut iuvencis inligata pluribus</div><div class="l">aratra nitantur meis</div><div class="l">pecusve Calabris ante Sidus fervidum</div><div class="l">Lucana mutet pascuis</div><div class="l">neque ut superni villa candens Tusculi</div><div class="l">Circaea tangat moenia:</div><div class="l">satis superque me benignitas tua</div><div class="l">ditavit, haud paravero</div><div class="l">quod aut avarus ut Chremes terra premam,</div><div class="l">discinctus aut perdam nepos.</div></div><div class="textpart" id="index.xml-body.1_div.1_div.2"><h3><span class="headingNumber">1.2. </span></h3><div class="l">“Beatus ille qui procul negotiis,</div><div class="l">ut prisca gens mortalium,</div><div class="l">paterna rura bubus exercet suis</div><div class="l">solutus omni faenore</div><div class="l">neque excitatur classico miles truci</div><div class="l">neque horret iratum mare</div><div class="l">forumque vitat et superba civium</div><div class="l">potentiorum limina.</div><div class="l">ergo aut adulta vitium propagine</div><div class="l">altas maritat populos</div><div class="l">aut in reducta valle mugientium</div><div class="l">prospectat errantis greges</div><div class="l">inutilisque falce ramos amputans</div><div class="l">feliciores inserit</div><div class="l">aut pressa puris mella condit amphoris</div><div class="l">aut tondet infirmas ovis.</div><div class="l">vel cum decorum mitibus pomis caput</div><div class="l">Autumnus agris extulit,</div><div class="l">ut gaudet insitiva decerpens pira</div><div class="l">certantem et uvam purpurae,</div><div class="l">qua muneretur te, Priape, et te, pater</div><div class="l">Silvane, tutor finium.</div><div class="l">libet iacere modo sub antiqua ilice,</div><div class="l">modo in tenaci gramine:</div><div class="l">labuntur altis interim ripis aquae,</div><div class="l">queruntur in Silvis aves</div><div class="l">frondesque lymphis obstrepunt manantibus,</div><div class="l">somnos quod invitet levis.</div><div class="l">at cum tonantis annus hibernus Iovis</div><div class="l">imbris nivisque conparat,</div><div class="l">aut trudit acris hinc et hinc multa cane</div><div class="l">apros in obstantis plagas</div><div class="l">aut amite levi rara tendit retia</div><div class="l">turdis edacibus dolos</div><div class="l">pavidumque leporem et advenam laqueo gruem</div><div class="l">iucunda captat praemia.</div><div class="l">quis non malarum quas amor curas habet</div><div class="l">haec inter obliviscitur?</div><div class="l">quodsi pudica mulier in partem iuvet</div><div class="l">domum atque dulcis liberos,</div><div class="l">Sabina qualis aut perusta Solibus</div><div class="l">pernicis uxor Apuli,</div><div class="l">sacrum vetustis exstruat lignis focum</div><div class="l">lassi Sub adventum viri</div><div class="l">claudensque textis cratibus laetum pecus</div><div class="l">distenta siccet ubera</div><div class="l">et horna dulci vina promens dolio</div><div class="l">dapes inemptas adparet:</div><div class="l">non me Lucrina iuverint conchylia</div><div class="l">magisve rhombus aut scari,</div><div class="l">siquos Eois intonata fluctibus</div><div class="l">hiems ad hoc vertat mare,</div><div class="l">non Afra avis descendat in ventrem meum,</div><div class="l">non attagen Ionicus</div><div class="l">iucundior quam lecta de pinguissimis</div><div class="l">oliva ramis arborum</div><div class="l">aut herba lapathi prata amantis et gravi</div><div class="l">malvae salubres corpori</div><div class="l">vel agna festis caesa Terminalibus</div><div class="l">vel haedus ereptus lupo.</div><div class="l">has inter epulas ut iuvat pastas ovis</div><div class="l">videre properantis domum,</div><div class="l">videre fessos vomerem inversum boves</div><div class="l">collo trahentis languido</div><div class="l">positosque vernas, ditis examen domus,</div><div class="l">circum renidentis Laris.”</div><div class="l">haec ubi locutus faenerator Alfius,</div><div class="l">iam iam futurus rusticus,</div><div class="l">omnem redegit idibus pecuniam,</div><div class="l">quaerit kalendis ponere.</div></div><div class="textpart" id="index.xml-body.1_div.1_div.3"><h3><span class="headingNumber">1.3. </span></h3><div class="l">Parentis olim siquis inpia manu</div><div class="l">senile guttur fregerit,</div><div class="l">edit cicutis alium nocentius.</div><div class="l">o dura messorum ilia.</div><div class="l">quid hoc veneni saevit in praecordiis?</div><div class="l">num viperinus his cruor</div><div class="l">incoctus herbis me fefellit? an malas</div><div class="l">Canidia tractavit dapes?</div><div class="l">ut Argonautas praeter omnis candidum</div><div class="l">Medea mirata est ducem,</div><div class="l">ignota tauris inligaturum iuga</div><div class="l">perunxit hoc Iasonem,</div><div class="l">hoc delibutis ulta donis paelicem</div><div class="l">serpente fugit alite.</div><div class="l">nec tantus umquam Siderum insedit vapor</div><div class="l">siticulosae Apuliae</div><div class="l">nec munus umeris efficacis Herculis</div><div class="l">inarsit aestuosius.</div><div class="l">at siquid umquam tale concupiveris,</div><div class="l">iocose Maecenas, precor,</div><div class="l">manum puella savio opponat tuo,</div><div class="l">extrema et in sponda cubet.</div></div><div class="textpart" id="index.xml-body.1_div.1_div.4"><h3><span class="headingNumber">1.4. </span></h3><div class="l">Lupis et agnis quanta Sortito obtigit,</div><div class="l">tecum mihi discordia est,</div><div class="l">Hibericis peruste funibus latus</div><div class="l">et crura dura compede.</div><div class="l">licet superbus ambules pecunia,</div><div class="l">fortuna non mutat genus.</div><div class="l">videsne, sacram metiente te viam</div><div class="l">cum bis trium ulnarum toga,</div><div class="l">ut ora vertat huc et huc euntium</div><div class="l">liberrima indignatio?</div><div class="l">“sectus flagellis hic triumviralibus</div><div class="l">praeconis ad fastidium</div><div class="l">arat Falerni mille fundi iugera</div><div class="l">et Appiam mannis terit</div><div class="l">sedilibusque magnus in primis eques</div><div class="l">Othone contempto sedet.</div><div class="l">quid attinet tot ora navium gravi</div><div class="l">rostrata duci pondere</div><div class="l">contra latrones atque servilem manum</div><div class="l">hoc, hoc tribuno militum?”</div></div><div class="textpart" id="index.xml-body.1_div.1_div.5"><h3><span class="headingNumber">1.5. </span></h3><div class="l">“At o deorum quidquid in caelo regit</div><div class="l">terras et humanum genus,</div><div class="l">quid iste fert tumultus aut quid omnium</div><div class="l">voltus in unum me truces?</div><div class="l">per liberos te, si vocata partubus</div><div class="l">Lucina veris adfuit,</div><div class="l">per hoc inane purpurae decus precor,</div><div class="l">per inprobaturum haec Iovem,</div><div class="l">quid ut noverca me intueris aut uti</div><div class="l">petita ferro belua?”</div><div class="l">ut haec trementi questus ore constitit</div><div class="l">insignibus raptis puer,</div><div class="l">inpube corpus, quale posset inpia</div><div class="l">mollire Thracum pectora:</div><div class="l">Canidia, brevibus illigata viperis</div><div class="l">crinis et incomptum caput,</div><div class="l">iubet sepulcris caprificos erutas,</div><div class="l">iubet cupressos funebris</div><div class="l">et uncta turpis ova ranae Sanguine</div><div class="l">plumamque nocturnae strigis</div><div class="l">herbasque, quas Iolcos atque Hiberia</div><div class="l">mittit venenorum ferax,</div><div class="l">et ossa ab ore rapta ieiunae canis</div><div class="l">flammis aduri Colchicis.</div><div class="l">at expedita Sagana, per totam domum</div><div class="l">spargens Avernalis aquas,</div><div class="l">horret capillis ut marinus asperis</div><div class="l">echinus aut Laurens aper.</div><div class="l">abacta nulla Veia conscientia</div><div class="l">ligonibus duris humum</div><div class="l">exhauriebat, ingemens laboribus,</div><div class="l">quo posset infossus puer</div><div class="l">longo die bis terque mutatae dapis</div><div class="l">inemori spectaculo,</div><div class="l">cum promineret ore, quantum exstant aqua</div><div class="l">suspensa mento corpora;</div><div class="l">exsucta uti medulla et aridum iecur</div><div class="l">amoris esset poculum,</div><div class="l">interminato cum semel fixae cibo</div><div class="l">intabuissent pupulae.</div><div class="l">non defuisse masculae libidinis</div><div class="l">Ariminensem Foliam</div><div class="l">et otiosa credidit Neapolis</div><div class="l">et omne vicinum oppidum,</div><div class="l">quae sidera excantata voce Thessala</div><div class="l">lunamque caelo deripit.</div><div class="l">hic inresectum saeva dente livido</div><div class="l">Canidia rodens pollicem</div><div class="l">quid dixit aut quid tacuit? “o rebus meis</div><div class="l">non infideles arbitrae,</div><div class="l">Nox et Diana, quae silentium regis,</div><div class="l">arcana cum fiunt sacra,</div><div class="l">nunc, nunc adeste, nunc in hostilis domos</div><div class="l">iram atque numen vertite.</div><div class="l">formidulosis cum latent silvis ferae</div><div class="l">dulci sopore languidae,</div><div class="l">senem, quod omnes rideant, adulterum</div><div class="l">latrent Suburanae canes</div><div class="l">nardo perunctum, quale non perfectius</div><div class="l">meae laborarint manus.</div><div class="l">quid accidit? cur dira barbarae minus</div><div class="l">venena Medeae valent,</div><div class="l">quibus Superbam fugit ulta paelicem,</div><div class="l">magni Creontis filiam,</div><div class="l">cum palla, tabo munus imbutum, novam</div><div class="l">incendio nuptam abstulit?</div><div class="l">atqui nec herba nec latens in asperis</div><div class="l">radix fefellit me locis.</div><div class="l">indormit unctis omnium cubilibus</div><div class="l">oblivione paelicum?</div><div class="l">a, a, solutus ambulat veneficae</div><div class="l">scientioris carmine.</div><div class="l">non usitatis, Vare, potionibus,</div><div class="l">o multa fleturum caput,</div><div class="l">ad me recurres nec vocata mens tua</div><div class="l">Marsis redibit vocibus.</div><div class="l">maius parabo, maius infundam tibi</div><div class="l">fastidienti poculum</div><div class="l">priusque caelum Sidet inferius mari</div><div class="l">tellure porrecta super</div><div class="l">quam non amore sic meo flagres uti</div><div class="l">bitumen atris ignibus.”</div><div class="l">sub haec puer iam non, ut ante, mollibus</div><div class="l">lenire verbis inpias,</div><div class="l">sed dubius unde rumperet silentium,</div><div class="l">misit Thyesteas preces:</div><div class="l">“venena maga non fas nefasque, non valent</div><div class="l">convertere humanam vicem.</div><div class="l">diris agam vos: dira detestatio</div><div class="l">nulla expiatur victima.</div><div class="l">quin, ubi perire iussus exspiravero,</div><div class="l">nocturnus occurram Furor</div><div class="l">petamque voltus umbra curvis unguibus,</div><div class="l">quae vis deorum est Manium,</div><div class="l">et inquietis adsidens praecordiis</div><div class="l">pavore somnos auferam.</div><div class="l">vos turba vicatim hinc et hinc saxis petens</div><div class="l">contundet obscaenas anus;</div><div class="l">post insepulta membra different lupi</div><div class="l">et Esquilinae alites</div><div class="l">neque hoc parentes, heu mihi superstites,</div><div class="l">effugerit spectaculum.”</div></div><div class="textpart" id="index.xml-body.1_div.1_div.6"><h3><span class="headingNumber">1.6. </span></h3><div class="l">Quid inmerentis hospites vexas, canis</div><div class="l">ignavos adversum lupos?</div><div class="l">quin huc inanis, si potes, vertis minas</div><div class="l">et me remorsurum petis?</div><div class="l">nam qualis aut Molossus aut fulvos Lacon,</div><div class="l">amica vis pastoribus,</div><div class="l">agam per altas aure sublata nivis</div><div class="l">quaecumque praecedet fera;</div><div class="l">tu, cum timenda voce complesti nemus,</div><div class="l">proiectum odoraris cibum.</div><div class="l">cave, cave, namque in malos asperrimus</div><div class="l">parata tollo cornua,</div><div class="l">qualis Lycambae spretus infido gener</div><div class="l">aut acer hostis Bupalo.</div><div class="l">an si quis atro dente me petiverit,</div><div class="l">inultus ut flebo puer?</div></div><div class="textpart" id="index.xml-body.1_div.1_div.7"><h3><span class="headingNumber">1.7. </span></h3><div class="l">Quo, quo scelesti ruitis? aut cur dexteris</div><div class="l">aptantur enses conditi?</div><div class="l">parumne campis atque Neptuno super</div><div class="l">fusum est Latini sanguinis,</div><div class="l">non ut superbas invidae Karthaginis</div><div class="l">Romanus arces ureret,</div><div class="l">intactus aut Britannus ut descenderet</div><div class="l">sacra catenatus via,</div><div class="l">sed ut Secundum vota Parthorum sua</div><div class="l">Vrbs haec periret dextera?</div><div class="l">neque hic lupis mos nec fuit leonibus</div><div class="l">umquam nisi in dispar feris.</div><div class="l">furorne caecos an rapit vis acrior</div><div class="l">an culpa? responsum date.</div><div class="l">tacent et albus ora pallor inficit</div><div class="l">mentesque perculsae Stupent.</div><div class="l">sic est: acerba fata Romanos agunt</div><div class="l">scelusque fraternae necis,</div><div class="l">ut inmerentis fluxit in terram Remi</div><div class="l">sacer nepotibus cruor.</div></div><div class="textpart" id="index.xml-body.1_div.1_div.8"><h3><span class="headingNumber">1.8. </span></h3><div class="l">Rogare longo putidam te saeculo,</div><div class="l">viris quid enervet meas,</div><div class="l">cum sit tibi dens ater et rugis vetus</div><div class="l">frontem senectus exaret</div><div class="l">hietque turpis inter aridas natis</div><div class="l">podex velut crudae bovis.</div><div class="l">sed incitat me pectus et mammae putres</div><div class="l">equina quales ubera</div><div class="l">venterque mollis et femur tumentibus</div><div class="l">exile suris additum.</div><div class="l">esto beata, funus atque imagines</div><div class="l">ducant triumphales tuom</div><div class="l">nec sit marita, quae rotundioribus</div><div class="l">onusta bacis ambulet.</div><div class="l">quid? quod libelli Stoici inter Sericos</div><div class="l">iacere pulvillos amant,</div><div class="l">inlitterati num minus nervi rigent</div><div class="l">minusve languet fascinum?</div><div class="l">quod ut superbo <span class="corr">[provoces]</span> ab inguine,</div><div class="l">ore adlaborandum est tibi.</div></div><div class="textpart" id="index.xml-body.1_div.1_div.9"><h3><span class="headingNumber">1.9. </span></h3><div class="l">Quando repositum Caecubum ad festas dapes</div><div class="l">victore laetus Caesare</div><div class="l">tecum sub alta---sic Iovi gratum---domo,</div><div class="l">beate Maecenas, bibam</div><div class="l">sonante mixtum tibiis carmen lyra,</div><div class="l">hac Dorium, illis barbarum?</div><div class="l">ut nuper, actus cum freto Neptunius</div><div class="l">dux fugit ustis navibus</div><div class="l">minatus Vrbi vincla, quae detraxerat</div><div class="l">servis amicus perfidis.</div><div class="l">Romanus eheu---posteri negabitis---</div><div class="l">emancipatus feminae</div><div class="l">fert vallum et arma miles et spadonibus</div><div class="l">servire rugosis potest</div><div class="l">interque signa turpe militaria</div><div class="l">sol adspicit conopium.</div><div class="l">ad hunc frementis verterunt bis mille equos</div><div class="l">Galli canentes Caesarem</div><div class="l">hostiliumque navium portu latent</div><div class="l">puppes sinistrorsum citae.</div><div class="l">io Triumphe, tu moraris aureos</div><div class="l">currus et intactas boves?</div><div class="l">io Triumphe, nec Iugurthino parem</div><div class="l">bello reportasti ducem</div><div class="l">neque Africanum, cui super Karthaginem</div><div class="l">virtus Sepulcrum condidit.</div><div class="l">terra marique victus hostis Punico</div><div class="l">lugubre mutavit sagum.</div><div class="l">aut ille centum nobilem Cretam urbibus</div><div class="l">ventis iturus non suis</div><div class="l">exercitatas aut petit Syrtis noto</div><div class="l">aut fertur incerto mari.</div><div class="l">capaciores adfer huc, puer, Scyphos</div><div class="l">et Chia vina aut Lesbia</div><div class="l">vel quod fluentem nauseam coerceat</div><div class="l">metire nobis Caecubum.</div><div class="l">curam metumque Caesaris rerum iuvat</div><div class="l">dulci Lyaeo solvere.</div></div><div class="textpart" id="index.xml-body.1_div.1_div.10"><h3><span class="headingNumber">1.10. </span></h3><div class="l">Mala soluta navis exit alite</div><div class="l">ferens olentem Mevium.</div><div class="l">ut horridis utrumque verberes latus,</div><div class="l">Auster, memento fluctibus;</div><div class="l">niger rudentis Eurus inverso mari</div><div class="l">fractosque remos differat;</div><div class="l">insurgat Aquilo, quantus altis montibus</div><div class="l">frangit trementis ilics;</div><div class="l">nec sidus atra nocte amicum adpareat,</div><div class="l">qua tristis Orion cadit;</div><div class="l">quietiore nec feratur aequore</div><div class="l">quam Graia victorum manus,</div><div class="l">cum Pallas usto vertit iram ab Ilio</div><div class="l">in inpiam Aiacis ratem.</div><div class="l">o quantus instat navitis sudor tuis</div><div class="l">tibique pallor luteus</div><div class="l">et illa non virilis heiulatio</div><div class="l">preces et aversum ad Iovem,</div><div class="l">Ionius udo cum remugiens sinus</div><div class="l">Noto carinam ruperit</div><div class="l">opima quodsi praeda curvo litore</div><div class="l">porrecta mergos iuverit,</div><div class="l">libidinosus immolabitur caper</div><div class="l">et agna Tempestatibus.</div></div><div class="textpart" id="index.xml-body.1_div.1_div.11"><h3><span class="headingNumber">1.11. </span></h3><div class="l">Petti, nihil me sicut antea iuvat</div><div class="l">scribere versiculos amore percussum gravi,</div><div class="l">amore, qui me praeter omnis expetit</div><div class="l">mollibus in pueris aut in puellis urere.</div><div class="l">hic tertius December, ex quo destiti</div><div class="l">Inachia furere, silvis honorem decutit.</div><div class="l">heu me, per Vrbem (nam pudet tanti mali)</div><div class="l">fabula quanta fui, conviviorum et paenitet,</div><div class="l">in quis amantem languor et silentium</div><div class="l">arguit et latere petitus imo spiritus.</div><div class="l">“contrane lucrum nil valere candidum</div><div class="l">pauperis ingenium” querebar adplorans tibi,</div><div class="l">simul calentis inverecundus deus</div><div class="l">fervidiore mero arcana promorat loco.</div><div class="l">“quodsi meis inaestuet praecordiis</div><div class="l">libera bilis, ut haec ingrata ventis dividat</div><div class="l">fomenta volnus nil malum levantia,</div><div class="l">desinet inparibus certare submotus pudor.”</div><div class="l">ubi haec severus te palam laudaveram,</div><div class="l">iussus abire domum ferebar incerto pede</div><div class="l">ad non amicos heu mihi postis et heu</div><div class="l">limina dura, quibus lumbos et infregi latus.</div><div class="l">nunc gloriantis quamlibet mulierculam</div><div class="l">vincere mollitia amor Lycisci me tenet;</div><div class="l">unde expedire non amicorum queant</div><div class="l">libera consilia nec contumeliae graves,</div><div class="l">sed alius ardor aut puellae candidae</div><div class="l">aut teretis pueri longam renodantis comam.</div></div><div class="textpart" id="index.xml-body.1_div.1_div.12"><h3><span class="headingNumber">1.12. </span></h3><div class="l">Quid tibi vis, mulier nigris dignissima barris?</div><div class="l">munera quid mihi quidve tabellas</div><div class="l">mittis nec firmo iuveni neque naris obesae?</div><div class="l">namque sagacius unus odoror,</div><div class="l">polypus an gravis hirsutis cubet hircus in alis</div><div class="l">quam canis acer ubi lateat sus.</div><div class="l">qui sudor vietis et quam malus undique membris</div><div class="l">crescit odor, cum pene Soluto</div><div class="l">indomitam properat rabiem sedare, neque illi</div><div class="l">iam manet umida creta colorque</div><div class="l">stercore fucatus crocodili iamque Subando</div><div class="l">tenta cubilia tectaque rumpit.</div><div class="l">vel mea cum saevis agitat fastidia verbis:</div><div class="l">“Inachia langues minus ac me;</div><div class="l">Inachiam ter nocte potes, mihi Semper ad unum</div><div class="l">mollis opus. pereat male quae te</div><div class="l">Lesbia quaerenti taurum monstravit inertem.</div><div class="l">cum mihi Cous adesset Amyntas,</div><div class="l">cuius in indomito constantior inguine nervos</div><div class="l">quam nova collibus arbor inhaeret.</div><div class="l">muricibus Tyriis iteratae vellera lanae</div><div class="l">cui properabantur? tibi nempe,</div><div class="l">ne foret aequalis inter conviva, magis quem</div><div class="l">diligeret mulier sua quam te.</div><div class="l">o ego non felix, quam tu fugis, ut pavet acris</div><div class="l">agna lupos capreaeque leones!”</div></div><div class="textpart" id="index.xml-body.1_div.1_div.13"><h3><span class="headingNumber">1.13. </span></h3><div class="l">Horrida tempestas caelum contraxit et imbres</div><div class="l">nivesque deducunt Iovem; nunc mare, nunc siluae</div><div class="l">Threicio Aquilone sonant. rapiamus, amici,</div><div class="l">Occasionem de die dumque virent genua</div><div class="l">et decet, obducta solvatur fronte senectus.</div><div class="l">tu vina Torquato move consule pressa meo.</div><div class="l">cetera mitte loqui: deus haec fortasse benigna</div><div class="l">reducet in sedem vice. nunc et Achaemenio</div><div class="l">perfundi nardo iuvat et fide Cyllenea</div><div class="l">levare diris pectora Sollicitudinibus,</div><div class="l">nobilis ut grandi cecinit Centaurus alumno:</div><div class="l">“invicte, mortalis dea nate puer Thetide,</div><div class="l">te manet Assaraci tellus, quam frigida parvi</div><div class="l">findunt Scamandri flumina lubricus et Simois,</div><div class="l">unde tibi reditum certo Subtemine Parcae</div><div class="l">rupere, nec mater domum caerula te revehet.</div><div class="l">illic omne malum vino cantuque levato,</div><div class="l">deformis aegrimoniae dulcibus adloquiis.”</div></div><div class="textpart" id="index.xml-body.1_div.1_div.14"><h3><span class="headingNumber">1.14. </span></h3><div class="l">Mollis inertia cur tantam diffuderit imis</div><div class="l">oblivionem sensibus,</div><div class="l">pocula Lethaeos ut si ducentia somnos</div><div class="l">arente fauce traxerim,</div><div class="l">candide Maecenas, occidis Saepe rogando:</div><div class="l">deus, deus nam me vetat</div><div class="l">inceptos, olim promissum carmen, iambos</div><div class="l">ad umbilicum adducere.</div><div class="l">non aliter Samio dicunt arsisse Bathyllo</div><div class="l">Anacreonta Teium,</div><div class="l">qui persaepe cava testudine flevit amorem</div><div class="l">non elaboratum ad pedem.</div><div class="l">ureris ipse miser: quodsi non pulcrior ignis</div><div class="l">accendit obsessam Ilion,</div><div class="l">gaude sorte tua; me libertina, nec uno</div><div class="l">contenta, Phryne macerat.</div></div><div class="textpart" id="index.xml-body.1_div.1_div.15"><h3><span class="headingNumber">1.15. </span></h3><div class="l">Nox erat et caelo fulgebat Luna sereno</div><div class="l">inter minora sidera,</div><div class="l">cum tu, magnorum numen laesura deorum,</div><div class="l">in verba iurabas mea,</div><div class="l">artius atque hedera procera adstringitur ilex</div><div class="l">lentis adhaerens bracchiis;</div><div class="l">dum pecori lupus et nautis infestus Orion</div><div class="l">turbaret hibernum mare</div><div class="l">intonsosque agitaret Apollinis aura capillos,</div><div class="l">fore hunc amorem mutuom,</div><div class="l">o dolitura mea multum virtute Neaera:</div><div class="l">nam siquid in Flacco viri est,</div><div class="l">non feret adsiduas potiori te dare noctes</div><div class="l">et quaeret iratus parem</div><div class="l">nec semel offensi cedet constantia formae,</div><div class="l">si certus intrarit dolor.</div><div class="l">et tu, quicumque es felicior atque meo nunc</div><div class="l">superbus incedis malo,</div><div class="l">sis pecore et multa dives tellure licebit</div><div class="l">tibique Pactolus fluat</div><div class="l">nec te Pythagorae fallant arcana renati</div><div class="l">formaque vincas Nirea,</div><div class="l">heu heu, translatos alio maerebis amores,</div><div class="l">ast ego vicissim risero.</div></div><div class="textpart" id="index.xml-body.1_div.1_div.16"><h3><span class="headingNumber">1.16. </span></h3><div class="l">Altera iam teritur bellis civilibus aetas,</div><div class="l">suis et ipsa Roma viribus ruit.</div><div class="l">quam neque finitimi valuerunt perdere Marsi</div><div class="l">minacis aut Etrusca Porsenae manus,</div><div class="l">aemula nec virtus Capuae nec Spartacus acer</div><div class="l">novisque rebus infidelis Allobrox</div><div class="l">nec fera caerulea domuit Germania pube</div><div class="l">parentibusque abominatus Hannibal:</div><div class="l">inpia perdemus devoti sanguinis aetas</div><div class="l">ferisque rursus occupabitur solum:</div><div class="l">barbarus heu cineres insistet victor et Vrbem</div><div class="l">eques sonante verberabit ungula,</div><div class="l">quaeque carent ventis et solibus ossa Quirini,</div><div class="l">(nefas videre) dissipabit insolens.</div><div class="l">forte quid expediat communiter aut melior pars,</div><div class="l">malis carere quaeritis laboribus;</div><div class="l">nulla sit hac potior sententia: Phocaeorum</div><div class="l">velut profugit exsecrata civitas</div><div class="l">agros atque lares patrios habitandaque fana</div><div class="l">apris reliquit et rapacibus lupis,</div><div class="l">ire, pedes quocumque ferent, quocumque per undas</div><div class="l">Notus vocabit aut protervos Africus.</div><div class="l">sic placet? an melius quis habet suadere? Secunda</div><div class="l">ratem occupare quid moramur alite?</div><div class="l">sed iuremus in haec: “simul imis saxa renarint</div><div class="l">vadis levata, ne redire sit nefas;</div><div class="l">neu conversa domum pigeat dare lintea, quando</div><div class="l">Padus Matina laverit cacumina,</div><div class="l">in mare seu celsus procurrerit Appenninus</div><div class="l">novaque monstra iunxerit libidine</div><div class="l">mirus amor, iuvet ut tigris subsidere cervis,</div><div class="l">adulteretur et columba miluo,</div><div class="l">credula nec ravos timeant armenta leones</div><div class="l">ametque salsa levis hircus aequora.”</div><div class="l">haec et quae poterunt reditus abscindere dulcis</div><div class="l">eamus omnis exsecrata civitas</div><div class="l">aut pars indocili melior grege; mollis et exspes</div><div class="l">inominata perpremat cubilia.</div><div class="l">vos, quibus est virtus, muliebrem tollite luctum,</div><div class="l">Etrusca praeter et volate litora.</div><div class="l">nos manet Oceanus circum vagus: arva beata</div><div class="l">petamus, arva divites et insulas,</div><div class="l">reddit ubi cererem tellus inarata quotannis</div><div class="l">et inputata floret usque vinea,</div><div class="l">germinat et numquam fallentis termes olivae</div><div class="l">suamque pulla ficus ornat arborem,</div><div class="l">mella cava manant ex ilice, montibus altis</div><div class="l">levis crepante lympha desilit pede.</div><div class="l">illic iniussae veniunt ad mulctra capellae</div><div class="l">refertque tenta grex amicus ubera</div><div class="l">nec vespertinus circumgemit ursus ovile</div><div class="l">nec intumescit alta viperis humus;</div><div class="l">pluraque felices mirabimur, ut neque largis</div><div class="l">aquosus Eurus arva radat imbribus,</div><div class="l">pinguia nec siccis urantur semina glaebis,</div><div class="l">utrumque rege temperante caelitum.</div><div class="l">non huc Argoo contendit remige pinus</div><div class="l">neque inpudica Colchis intulit pedem,</div><div class="l">non huc Sidonii torserunt cornua nautae,</div><div class="l">laboriosa nec cohors Vlixei.</div><div class="l">nulla nocent pecori contagia, nullius astri</div><div class="l">gregem aestuosa torret impotentia.</div><div class="l">Iuppiter illa piae secrevit litora genti,</div><div class="l">ut inquinavit aere tempus aureum,</div><div class="l">aere, dehinc ferro duravit saecula, quorum</div><div class="l">piis secunda vate me datur fuga.</div></div><div class="textpart" id="index.xml-body.1_div.1_div.17"><h3><span class="headingNumber">1.17. </span></h3><div class="l">“Iam iam efficaci do manus scientiae,</div><div class="l">supplex et oro regna per Proserpinae,</div><div class="l">per et Dianae non movenda numina,</div><div class="l">per atque libros carminum valentium</div><div class="l">refixa caelo devocare sidera,</div><div class="l">Canidia: parce vocibus tandem sacris</div><div class="l">citumque retro solve, solve turbinem.</div><div class="l">movit nepotem Telephus Nereium,</div><div class="l">in quem superbus ordinarat agmina</div><div class="l">Mysorum et in quem tela acuta torserat.</div><div class="l">unxere matres Iliae additum feris</div><div class="l">alitibus atque canibus homicidam Hectorem,</div><div class="l">postquam relictis moenibus rex procidit</div><div class="l">heu pervicacis ad pedes Achillei.</div><div class="l">saetosa duris exuere pellibus</div><div class="l">laboriosi remiges Vlixei</div><div class="l">volente Circa membra; tunc mens et sonus</div><div class="l">relapsus atque notus in voltus honor.</div><div class="l">dedi satis superque poenarum tibi,</div><div class="l">amata nautis multum et institoribus.</div><div class="l">fugit iuventas et verecundus color</div><div class="l">reliquit ossa pelle amicta lurida,</div><div class="l">tuis capillus albus est odoribus,</div><div class="l">nullum a labore me reclinat otium;</div><div class="l">urget diem nox et dies noctem neque est</div><div class="l">levare tenta spiritu praecordia.</div><div class="l">ergo negatum vincor ut credam miser,</div><div class="l">Sabella pectus increpare carmina</div><div class="l">caputque Marsa dissilire nenia.</div><div class="l">quid amplius vis? o mare et terra, ardeo,</div><div class="l">quantum neque atro delibutus Hercules</div><div class="l">Nessi cruore nec Sicana fervida</div><div class="l">virens in Aetna flamma; tu, donec cinis</div><div class="l">iniuriosis aridus ventis ferar,</div><div class="l">cales venenis officina Colchicis.</div><div class="l">quae finis aut quod me manet stipendium?</div><div class="l">effare; iussas cum fide poenas luam,</div><div class="l">paratus expiare, seu poposceris</div><div class="l">centum iuvencos sive mendaci lyra</div><div class="l">voles sonare: “tu pudica, tu proba</div><div class="l">perambulabis astra sidus aureum.”</div><div class="l">infamis Helenae Castor offensus vice</div><div class="l">fraterque magni Castoris, victi prece,</div><div class="l">adempta vati reddidere lumina:</div><div class="l">et tu, potes nam, solve me dementia,</div><div class="l">o nec paternis obsoleta sordibus</div><div class="l">neque in sepulcris pauperum prudens anus</div><div class="l">novendialis dissipare pulveres.</div><div class="l">tibi hospitale pectus et purae manus</div><div class="l">tuosque venter Pactumeius et tuo</div><div class="l">cruore rubros obstetrix pannos lavit,</div><div class="l">utcumque fortis exsilis puerpera.”</div><div class="l">“quid obseratis auribus fundis preces?</div><div class="l">non saxa nudis surdiora navitis</div><div class="l">Neptunus alto tundit hibernus salo.</div><div class="l">inultus ut tu riseris Cotytia</div><div class="l">volgata, sacrum liberi Cupidinis,</div><div class="l">et Esquilini pontifex venefici</div><div class="l">inpune ut Vrbem nomine inpleris meo?</div><div class="l">quid proderat ditasse Paelignas anus</div><div class="l">velociusve miscuisse toxicum?</div><div class="l">sed tardiora fata te votis manent:</div><div class="l">ingrata misero vita ducenda est in hoc,</div><div class="l">novis ut usque suppetas laboribus.</div><div class="l">optat quietem Pelopis infidi pater,</div><div class="l">egens benignae Tantalus semper dapis,</div><div class="l">optat Prometheus obligatus aliti,</div><div class="l">optat supremo collocare Sisyphus</div><div class="l">in monte saxum; sed vetant leges Iovis.</div><div class="l">voles modo altis desilire turribus,</div><div class="l">frustraque vincla gutturi innectes tuo</div><div class="l">modo ense pectus Norico recludere</div><div class="l">fastidiosa tristis aegrimonia.</div><div class="l">vectabor umeris tunc ego inimicis eques</div><div class="l">meaeque terra cedet insolentiae.</div><div class="l">an quae movere cereas imagines,</div><div class="l">ut ipse nosti curiosus, et polo</div><div class="l">deripere lunam vocibus possim meis,</div><div class="l">possim crematos excitare mortuos</div><div class="l">desiderique temperare pocula,</div><div class="l">plorem artis in te nil agentis exitus?”</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Q. Horatius Flaccus (Horace).
	    Date: 2016-11-16<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:11:33Z.
	       SAXON HE 9.8.0.5.
		 --></address></div></body></html>