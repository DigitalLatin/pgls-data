<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>In Eutropium</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="In Eutropium" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">In Eutropium</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e62">[Page v.1.p.138]</div><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Semiferos partus metuendaque pignora matri</div><div class="l">moenibus et mediis audi tum nocte luporum</div><div class="l">murmur et attonito pecudes pastore locutas</div><div class="l">et lapidum duras hiemes nimboque minacem</div><div class="l">sanguineo rubuisse Iovem puteosque cruore </div><div class="l">mutatos visasque polo concurrere lunas</div><div class="l">et geminos soles mirari desinat orbis:</div><div class="l">omnia cesserunt eunucho consule monstra.</div><div class="l">heu terrae caelique pudor! trabeata per urbes</div><div class="l">ostentatur anus titulumque effeminat anni. </div><div class="l">pandite pontifices Cumanae carmina vatis,</div><div class="l">fulmineos sollers Etruria consulat ignes</div><div class="l">inmersumque nefas fibris exploret haruspex,</div><div class="l">quae nova portendant superi. Nilusne meatu</div><div class="l">devius et nostri temptat iam transfuga mundi </div><div class="l">se Rubro miscere mari? ruptone Niphate</div><div class="l">rursum barbaricis Oriens vastabitur armis?</div><div class="l">an morbi ventura lues? an nulla colono</div><div class="l">responsura seges? quae tantas expiet iras</div><div class="l">victima? quo diras iugulo placabimus aras? </div><div class="pagebreak" id="index.xml-pb-d30e105">[Page v.1.p.140]</div><div class="l">consule lustrandi fasces ipsoque litandum</div><div class="l">prodigio; quodcumque parant hoc omine fata,</div><div class="l">Eutropius cervice luat sic omnia nobis.1</div><div class="l">Hoc regni, Fortuna, tenes? quaenam ista iocandi</div><div class="l">saevitia? humanis quantum bacchabere rebus? </div><div class="l">si tibi servili placuit foedare curules</div><div class="l">crimine, procedat laxata compede consul,</div><div class="l">rupta Quirinales sumant ergastula cinctus;</div><div class="l">da saltem quemcumque virum. discrimina quaedam</div><div class="l">sunt famulis splendorque suus, maculamque minorem</div><div class="l">condicionis habet, domino qui vixerit uno. </div><div class="l">si pelagi fluctus, Libyae si discis harenas,</div><div class="l">Eutropii numerabis eros. quot iura, quot ille</div><div class="l">mutavit tabulas vel quanta vocabula vertit!</div><div class="l">nudatus quotiens, medicum dum consulit emptor, </div><div class="l">ne qua per occultum lateat iactura dolorem!</div><div class="l">omnes paenituit pretii venumque redibat,</div><div class="l">dum vendi potuit. postquam deforme cadaver</div><div class="l">mansit et in rugas totus defluxit aniles,</div><div class="l">iam specie doni certatim limine pellunt </div><div class="l">et foedum ignaris properant obtrudere munus.</div><div class="l">tot translata iugis summisit colla, vetustum</div><div class="l">servitium semperque novum, nec destitit umquam,</div><div class="l">saepe tamen coepit. Cunabula prima cruentis</div><div class="l">debet suppliciis; rapitur castrandus ab ipso </div><div class="pagebreak" id="index.xml-pb-d30e159">[Page v.1.p.142]</div><div class="l">ubere; suscipiunt matris post viscera poenae.</div><div class="l">advolat Armenius certo mucrone recisos</div><div class="l">edoctus mollire mares damnoque nefandum</div><div class="l">aucturus pretium; fecundum corporis imbrem 1</div><div class="l">sedibus exhaurit geminis unoque sub ictu </div><div class="l">eripit officium patris nomenque mariti.</div><div class="l">ambiguus vitae iacuit, penitusque supremum</div><div class="l">in cerebrum secti traxerunt frigora nervi.</div><div class="l">Laudemusne manum, quae vires abstulit hosti,</div><div class="l">an potius fato causam tribuisse queramur? </div><div class="l">profuerat mansisse virum; felicior extat</div><div class="l">opprobrio; serviret adhuc, si fortior esset.</div><div class="l">Inde per Assyriae trahitur commercia ripae;</div><div class="l">hinc fora venalis Galata ductore frequentat</div><div class="l">permutatque domos varias; quis nomina possit </div><div class="l">tanta sequi? miles stabuli Ptolomaeus in illis</div><div class="l">notior: hic longo lassatus paelicis usu</div><div class="l">donat Arinthaeo; neque enim iam dignus haberi</div><div class="l">nec maturus emi. cum fastiditus abiret,</div><div class="l">quam gemuit, quanto planxit divortia luctu! </div><div class="l">“haec erat, heu, Ptolomaee, fides? hoc profuit aetas</div><div class="l">in gremio consumpta tuo lectusque iugalis</div><div class="l">et ducti totiens inter praesaepia somni?</div><div class="l">libertas promissa perit? viduumne relinquis</div><div class="l">Eutropium tantasque premunt oblivia noctes, </div><div class="l">crudelis? generis pro sors durissima nostri!</div><div class="l">femina, cum senuit, retinet conubia partu,</div><div class="pagebreak" id="index.xml-pb-d30e216">[Page v.1.p.144]</div><div class="l">uxorisque decus matris reverentia pensat.</div><div class="l">nos Lucina fugit, nec pignore nitimur ullo.</div><div class="l">cum forma dilapsus amor; defloruit oris </div><div class="l">gratia: qua miseri scapulas tutabimur arte?</div><div class="l">qua placeam ratione senex?” Sic fatus acutum</div><div class="l">adgreditur lenonis opus, nec segnis ad artem</div><div class="l">mens erat officiique capax omnesque pudoris</div><div class="l">hauserat insidias. custodia nulla tuendo </div><div class="l">fida toro; nulli poterant excludere vectes:</div><div class="l">ille vel aerata Danaen in turre latentem</div><div class="l">eliceret. fletus domini fingebat amantis,</div><div class="l">Indomitasque mora, pretio lenibat avaras</div><div class="l">lascivasque iocis; non blandior ullus euntis </div><div class="l">ancillae tetigisse latus leviterque reductis</div><div class="l">vestibus occulto crimen mandasse susurro</div><div class="l">nec furtis quaesisse locum nec fraude reperta</div><div class="l">cautior elusi fremitus vitare mariti.</div><div class="l">haud aliter iuvenum flammis Ephyreia Lais </div><div class="l">e gemino ditata mari; cum serta refudit</div><div class="l">canities, iam turba procax noctisque recedit</div><div class="l">ambitus et raro pulsatur ianua tactu,</div><div class="l">seque reformidat speculo damnante senectus;</div><div class="l">Stat tamen atque alias succingit lena ministras </div><div class="l">dilectumque diu quamvis longaeva lupanar</div><div class="l">circuit et retinent mores, quod perdidit aetas.</div><div class="pagebreak" id="index.xml-pb-d30e270">[Page v.1.p.146]</div><div class="l">Hinc honor Eutropio; cumque omnibus unica virtus</div><div class="l">esset in eunuchis thalamos servare pudicos,</div><div class="l">solus adulteriis crevit. nec verbera tergo </div><div class="l">cessavere tamen, quotiens decepta libido</div><div class="l">irati caluisset eri, frustraque rogantem</div><div class="l">iactantemque suos tot iam per lustra labores</div><div class="l">dotalem genero nutritoremque puellae</div><div class="l">tradidit. Eous rector consulque futurus </div><div class="l">pectebat dominae crines et saepe lavanti</div><div class="l">nudus in argento lympham gestabat alumnae,</div><div class="l">et cum se rapido fessam proiecerat aestu,</div><div class="l">patricius roseis pavonum ventilat alis.</div><div class="l">Iamque aevo laxata cutis, sulcisque genarum </div><div class="l">corruerat passa facies rugosior uva:</div><div class="l">flava minus presso finduntur vomere rura,</div><div class="l">nec vento sic vela tremunt. miserabile turpes</div><div class="l">exedere caput tineae; deserta patebant</div><div class="l">inter valla comae: qualis sitientibus arvis </div><div class="l">arida ieiunae seges interlucet aristae</div><div class="l">vel qualis gelidis pluma labente pruinis</div><div class="l">arboris inmoritur trunco brumalis hirundo.</div><div class="l">scilicet ut trabeis iniuria cresceret olim,</div><div class="l">has in fronte notas, hoc dedecus addidit oris </div><div class="l">luxuriae Fortuna suae: cum pallida nudis</div><div class="l">ossibus horrorem dominis praeberet imago</div><div class="l">decolor et macies occursu laederet omnes,</div><div class="pagebreak" id="index.xml-pb-d30e325">[Page v.1.p.148]</div><div class="l">aut pueris latura metus aut taedia mensis</div><div class="l">aut crimen famulis aut procedentibus omen, </div><div class="l">et nihil exhausto caperent in stipite lucri:</div><div class="l">(sternere quippe toros vel caedere ligna culinae</div><div class="l">membra negant; aurum, vestes, arcana tueri</div><div class="l">mens infida vetat; quis enim committere vellet</div><div class="l">lenoni thalamum?): tandem ceu funus acerbum </div><div class="l">infaustamque suis trusere penatibus umbram.</div><div class="l">contemptu iam liber erat: sic pastor obesum</div><div class="l">lacte canem ferroque ligat pascitque revinctum,</div><div class="l">dum validus servare gregem vigilique rapaces</div><div class="l">latratu terrere lupos; cum tardior idem </div><div class="l">iam scabie laceras deiecit sordidus aures,</div><div class="l">solvit et exuto lucratur vincula collo.</div><div class="l">Est ubi despectus nimius iuvat. undique pulso</div><div class="l">per cunctas licuit fraudes impune vagari</div><div class="l">et fatis aperire viam. pro quisquis Olympi </div><div class="l">summa tenes, tanto libuit mortalia risu</div><div class="l">vertere? qui servi non est admissus in usum,</div><div class="l">suscipitur regnis, et quem privata ministrum</div><div class="l">dedignata domus, moderantem sustinet aula,</div><div class="l">ut primum vetulam texere palatia vulpem, </div><div class="l">quis non ingemuit? quis non inrepere sacris</div><div class="l">obsequiis doluit totiens venale cadaver?</div><div class="l">ipsi quin etiam tali consorte fremebant</div><div class="l">regales famuli, quibus est inlustrior ordo</div><div class="l">servitii, sociumque diu sprevere superbi. </div><div class="pagebreak" id="index.xml-pb-d30e383">[Page v.1.p.150]</div><div class="l">Cernite, quem Latiis poscant adnectere fastis:</div><div class="l">cuius et eunuchos puduit! sed vilior ante</div><div class="l">obscurae latuit pars ignotissima turbae,</div><div class="l">donec Abundanti furiis — qui rebus Eois</div><div class="l">exitium primumque sibi produxit — ab imis </div><div class="l">evectus thalamis summos invasit honores.</div><div class="l">quam bene dispositum terris, ut dignus iniqui</div><div class="l">fructus consilii primis auctoribus instet.</div><div class="l">sic multos fluvio vates arente per annos</div><div class="l">hospite qui caeso monuit placare Tonantem, </div><div class="l">inventas primus Busiridis imbuit aras</div><div class="l">et cecidit saevi, quod dixerat, hostia sacri.</div><div class="l">sic opifex tauri tormentorumque repertor,</div><div class="l">qui funesta novo fabricaverat aera dolori,</div><div class="l">primus inexpertum Siculo cogente tyranno </div><div class="l">sensit opus docuitque suum mugire iuvencum.</div><div class="l">nullius Eutropius, quam qui se protulit, ante</div><div class="l">direptas possedit opes nullumque priorem</div><div class="l">perculit exilio solumque hoc rite peregit,</div><div class="l">auctorem damnare suum. Postquam obsitus aevo </div><div class="l">semivir excelsam rerum sublatus in arcem,</div><div class="l">quod nec vota pati nec fingere somnia possunt,</div><div class="l">vidit sub pedibus leges subiectaque colla</div><div class="l">nobilium tantumque sibi permittere fata,</div><div class="l">qui nihil optasset plus libertate mereri, </div><div class="pagebreak" id="index.xml-pb-d30e436">[Page v.1.p.152]</div><div class="l">iamiam dissimulat dominos alteque tumescunt</div><div class="l">serviles animi. procerum squalor e repletus</div><div class="l">carcer et exulibus Meroe campique gemescunt</div><div class="l">Aethiopum; poenis hominum plaga personat ardens;</div><div class="l">Marmaricus claris violatur caedibus Hammon. </div><div class="l">Asperius nihil est humili cum surgit in altum:</div><div class="l">cuncta ferit dum cuncta timet, desaevit in omnes</div><div class="l">ut se posse putent, nec belua taetrior ulla</div><div class="l">quam servi rabies in libera terga furentis;</div><div class="l">agnoscit gemitus et poenae parcere nescit, </div><div class="l">quam subiit, dominique memor, quem verberat, odit.</div><div class="l">adde, quod eunuchus nulla pietate movetur</div><div class="l">nec generi natisve cavet. dementia cunctis</div><div class="l">in similes, animosque ligant consortia damni;</div><div class="l">iste nec eunuchis placidus. Sed peius in aurum </div><div class="l">aestuat; hoc uno fruitur succisa libido,</div><div class="l">quid nervos secuisse iuvat? vis nulla cruentam</div><div class="l">castrat avaritiam. parvis exercita furtis</div><div class="l">quae vastare penum neglectaque sueverat arcae</div><div class="l">claustra remoliri, nunc uberiore rapina </div><div class="l">peccat in orbe manus. quidquid se Tigris ab Haemo</div><div class="l">dividit, hoc certa proponit merce locandum</div><div class="l">institor imperii, caupo famosus honorum.</div><div class="l">hic Asiam villa pactus regit; ille redemit</div><div class="l">coniugis ornatu Syriam; dolet ille paterna </div><div class="l">Bithynos mutasse dome, subfixa patenti</div><div class="l">vestibulo pretiis distinguit regula gentes:</div><div class="pagebreak" id="index.xml-pb-d30e494">[Page v.1.p.154]</div><div class="l">tot Galatae, tot Pontus eat, tot Lydia nummis;</div><div class="l">si Lyciam tenuisse velis, tot millia ponas,</div><div class="l">si Phrygas, adde; parum! propriae solacia sorti </div><div class="l">communes vult esse notas et venditus ipse</div><div class="l">vendere cuncta cupit. certantum saepe duorum</div><div class="l">diversum suspendit onus; cum pondere iudex</div><div class="l">vergit, et in geminas nutat provincia lances.</div><div class="l">Non pudet heu, superi, populos venire sub hasta?</div><div class="l">vendentis certe pudeat, quod iure sepultum </div><div class="l">mancipium tot regna tenet, tot distrahit urbes.</div><div class="l">pollentem solio Croesum victoria Cyri</div><div class="l">fregit, ut eunucho flueret Pactolus et Hermus?</div><div class="l">Attalus heredem voluit te, Roma, relinqui, </div><div class="l">restitit Antiochus praescripto margine Tauri,</div><div class="l">indomitos curru Servilius egit Isauros</div><div class="l">et Pharos Augusto iacuit vel Creta Metello,</div><div class="l">ne non Eutropio quaestus numerosior esset?</div><div class="l">in mercem veniunt Cilices, Iudaea, Sophene </div><div class="l">Romanusque labor Pompeianique triumphi.</div><div class="l">Quo struis hos auri cumulos? quae pignora tantis</div><div class="l">succedent opibus? nubas ducasve licebit:</div><div class="l">numquam mater eris, numquam pater; hoc tibi ferrum,</div><div class="l">hoc natura negat. te grandibus India gemmis, </div><div class="l">te foliis Arabes ditent, te vellere Seres:</div><div class="l">nullus inops adeo, nullum sic urget egestas,</div><div class="l">ut velit Eutropii fortunam et membra pacisci.</div><div class="l">Iamque oblita sui nec sobria divitiis mens</div><div class="pagebreak" id="index.xml-pb-d30e551">[Page v.1.p.156]</div><div class="l">in miseras leges hominumque negotia ludit. </div><div class="l">iudicat eunuchus; quid iam de consule miror?</div><div class="l">prodigium, quodcumque gerit. quae pagina lites</div><div class="l">sic actas meminit? quibus umquam saecula terris</div><div class="l">eunuchi videre forum? sed ne qua vacaret</div><div class="l">pars ignominia neu quid restaret inausum, </div><div class="l">arma etiam violare parat portentaque monstris</div><div class="l">aggerat et secum petulans amentia certat.</div><div class="l">erubuit Mavors aversaque risit Enyo</div><div class="l">dedecus Eoum, quotiens intenta sagittis</div><div class="l">et pharetra fulgens anus exercetur Amazon </div><div class="l">arbiter aut quotiens belli pacisque recurrit</div><div class="l">adloquiturque Getas. gaudet cum viderit hostis</div><div class="l">et sentit iam deesse viros. incendia fumant,</div><div class="l">muris nulla fides, squalent populatibus agri</div><div class="l">et medio spes sola mari. trans Phasin aguntur </div><div class="l">Cappadocum matres, stabulisque abducta paternis</div><div class="l">Caucasias captiva bibunt armenta pruinas</div><div class="l">et Scythicis mutant Argaei pabula silvis.</div><div class="l">extra Cimmerias, Taurorum claustra, paludes</div><div class="l">flos Syriae servit. spoliis nec sufficit atrox </div><div class="l">barbarus: in caedem vertunt fastidia praedae.</div><div class="l">Ille tamen (quid enim servum mollemque pudebit?</div><div class="l">aut quid in hoc poterit vultu flagrare ruboris?)</div><div class="l">pro victore redit: peditum vexilla sequuntur</div><div class="l">et turmae similes eunuchorumque manipli, </div><div class="l">Hellespontiacis legio dignissima signis.</div><div class="l">obvius ire cliens defensoremque reversum</div><div class="l">complecti. placet ipse sibi laxasque laborat</div><div class="pagebreak" id="index.xml-pb-d30e613">[Page v.1.p.158]</div><div class="l">distendisse genas fictumque inflatus anhelat,</div><div class="l">pulvere respersus tineas et solibus ora </div><div class="l">pallidior, verbisque sonat plorabile quiddam</div><div class="l">ultra nequitiam fractis et proelia narrat:</div><div class="l">perque suam tremula testatur voce sororem,</div><div class="l">defecisse vagas ad publica commoda vires;</div><div class="l">cedere livori nec sustentare procellas </div><div class="l">invidiae; mergique fretis spumantibus orat.</div><div class="l">exoretque utinam! dum talia fatur ineptas</div><div class="l">deterget lacrimas atque inter singula dicta</div><div class="l">flebile suspirat: qualis venit arida socrus</div><div class="l">longinquam visura nurum; vix lassa resedit </div><div class="l">et iam vina petit. Quid te, turpissime, bellis</div><div class="l">inseris aut saevi pertemptas Pallada campi?</div><div class="l">tu potes alterius studiis haerere Minervae</div><div class="l">et telas, non tela pati, tu stamina nosse,</div><div class="l">tu segnes operum sollers urgere puellas </div><div class="l">et niveam dominae pensis involvere lanam.</div><div class="l">vel, si sacra placent, habeas pro Marte Cybeben;</div><div class="l">rauca Celaenaeos ad tympana disce furores,</div><div class="l">cymbala ferre licet pectusque inlidere pinu</div><div class="l">inguinis et reliquum Phrygiis abscidere cultris. </div><div class="l">arma relinque viris. geminam quid dividis aulam</div><div class="l">conarisque pios odiis committere fratres?</div><div class="l">te magis, ah demens, veterem si respicis artem,</div><div class="l">conciliare decet. Gestis pro talibus annum</div><div class="pagebreak" id="index.xml-pb-d30e668">[Page v.1.p.160]</div><div class="l">flagitet Eutropius, ne quid non polluat unus, </div><div class="l">dux acies, iudex praetoria, tempora consul!</div><div class="l">Nil adeo foedum, quod non exacta vetustas</div><div class="l">ediderit longique labor commiserit aevi.</div><div class="l">Oedipodes matrem, natam duxisse Thyestes</div><div class="l">cantatur, peperit fratres Iocasta marito </div><div class="l">et Pelopea sibi. Thebas ac funera Troiae</div><div class="l">tristis Erechthei deplorat scaena theatri.</div><div class="l">in volucrem Tereus, Cadmus se vertit in anguem.</div><div class="l">Scylla novos mirata canes, hunc arbore figit,</div><div class="l">elevat hunc pluma, squamis hunc fabula vestit, </div><div class="l">hunc solvit fluvio. numquam spado consul in orbe</div><div class="l">nec iudex ductorve fuit! quodcumque virorum</div><div class="l">est decus, eunuchi scelus est. exempla creantur</div><div class="l">quae socci superent risus luctusque cothurni.</div><div class="l">Quam pulcher conspectus erat, cum tenderet artus</div><div class="l">exangues onerante toga cinctuque gravatus </div><div class="l">indutoque senex obscaenior iret in auro:</div><div class="l">humani qualis simulator simius oris,</div><div class="l">quem puer adridens pretioso stamine Serum</div><div class="l">velavit nudasque nates ac terga reliquit, </div><div class="l">ludibrium mensis; erecto pectore dives</div><div class="l">ambulat et claro sese deformat amictu.</div><div class="l">candida pollutos comitatur curia fasces,</div><div class="l">forsitan et dominus. praebet miracula lictor</div><div class="pagebreak" id="index.xml-pb-d30e722">[Page v.1.p.162]</div><div class="l">consule nobilior libertatemque daturus, </div><div class="l">quam necdum meruit, scandit sublime tribunal</div><div class="l">atque inter proprias laudes Aegyptia iactat</div><div class="l">somnia prostratosque canit se vate tyrannos.</div><div class="l">scilicet in dubio vindex Bellona pependit,</div><div class="l">dum spado Tiresias enervatusque Melampus </div><div class="l">reptat ab extreme referens oracula Nilo.</div><div class="l">Obstrepuere avium voces, exhorruit annus</div><div class="l">nomen, et insanum gemino proclamat ab ore</div><div class="l">eunuchumque vetat fastis accedere Ianus;</div><div class="l">sumeret inlicitos etenim si femina fasces, </div><div class="l">esset turpe minus. Medis levibusque Sabaeis</div><div class="l">imperat hic sexus, reginarumque sub armis</div><div class="l">barbariae pars magna iacet; gens nulla probatur,</div><div class="l">eunuchi quae sceptra ferat. Tritonia, Phoebe,</div><div class="l">Terra, Ceres, Cybele, Iuno, Latona coluntur: </div><div class="l">eunuchi quae templa dei, quas vidimus aras?</div><div class="l">inde sacerdotes; haec intrat pectora Phoebus;</div><div class="l">inde canunt Delphi; Troianam sola Minervam</div><div class="l">virginitas Vestalis adit flammasque tuetur:</div><div class="l">hi nullas meriti vittas semperque profani. </div><div class="l">nascitur ad fructum mulier prolemque futuram:</div><div class="l">hoc genus inventum est ut serviat. Herculis arcu</div><div class="l">concidit Hippolyte; Danai fugere bipennem,</div><div class="l">Penthesilea, tuam; claras Carthaginis arces</div><div class="l">creditur et centum portis Babylona superbam </div><div class="l">femineus struxisse labor, quid nobile gessit</div><div class="pagebreak" id="index.xml-pb-d30e779">[Page v.1.p.164]</div><div class="l">eunuchus? quae bella tulit? quas condidit urbes?</div><div class="l">illas praeterea rerum natura creavit,</div><div class="l">hos fecere manus: seu prima Semiramis astu</div><div class="l">Assyriis mentita virum, ne vocis acutae </div><div class="l">mollities levesve genae se prodere possent,</div><div class="l">hos sibi coniunxit similes; seu Parthica ferro</div><div class="l">luxuries vetuit nasci lanuginis umbram</div><div class="l">servatoque diu puerili flore coegit</div><div class="l">arte retardatam Veneri servire iuventam. </div><div class="l">Fama prius falso similis vanoque videri</div><div class="l">ficta ioco; levior volitare per oppida rumor</div><div class="l">riderique nefas: veluti nigrantibus alis</div><div class="l">audiretur olor, corvo certante ligustris.</div><div class="l">atque aliquis gravior morum: “si talibus, inquit, </div><div class="l">creditur et nimiis turgent mendacia monstris,</div><div class="l">iam testudo volat, profert iam cornua vultur;</div><div class="l">prona petunt retro fluvii iuga; Gadibus ortum</div><div class="l">Carmani texere diem; iam frugibus aptum</div><div class="l">aequor et adsuetum silvis delphina videbo; </div><div class="l">iam cochleis homines iunctos et quidquid inane</div><div class="l">nutrit Iudaicis quae pingitur India velis.”</div><div class="l">Subicit et mixtis salibus lascivior alter:</div><div class="l">“miraris? nihil est, quod non in pectore magnum</div><div class="l">concipit Eutropius. semper nova, grandia semper</div><div class="l">diligit et celeri degustat singula sensu. </div><div class="l">nil timet a tergo; vigilantibus undique curis</div><div class="l">nocte dieque patet; lenis facilisque moveri</div><div class="l">supplicibus mediaque tamen mollissimus ira</div><div class="l">nil negat et sese vel non poscentibus offert; </div><div class="pagebreak" id="index.xml-pb-d30e841">[Page v.1.p.166]</div><div class="l">quod libet ingenio, subigit traditque fruendum;</div><div class="l">quidquid amas, dabit ilia manus; communiter omni</div><div class="l">fungitur officio gaudetque potentia flecti.</div><div class="l">hoc quoque conciliis peperit meritoque laborum,</div><div class="l">accipit et trabeas argutae praemia dextrae.”</div><div class="l">Postquam vera fides facinus vulgavit Eoum</div><div class="l">gentibus et Romae iam certius impulit aures,</div><div class="l">“Eutropiumne etiam nostra dignabimur ira?</div><div class="l">hic quoque Romani meruit pars esse doloris?”</div><div class="l">sic effata rapit caeli per inania cursum </div><div class="l">diva potens unoque Padum translapsa volatu</div><div class="l">castra sui rectoris adit, tum forte decorus</div><div class="l">cum Stilichone gener pacem implorantibus ultro</div><div class="l">Germanis responsa dabat, legesque Caucis</div><div class="l">arduus et flavis signabat iura Suebis. </div><div class="l">his tribuit reges, his obside foedera sancit</div><div class="l">indicto; bellorum alios transcribit in usus,</div><div class="l">militet ut nostris detonsa Sygambria signis.</div><div class="l">laeta subit Romam pietas et gaudia paene</div><div class="l">moverunt lacrimas tantoque exultat alumno: </div><div class="l">sic armenta suo iam defensante iuvenco</div><div class="l">Celsius adsurgunt erectae cornua matri,</div><div class="l">sic iam terribilem stabulis dominumque ferarum</div><div class="l">crescere miratur genetrix Massyla leonem.</div><div class="l">dimovit nebulam iuvenique adparuit ingens. </div><div class="l">tum sic orsa loqui: “Quantum te principe possim,</div><div class="pagebreak" id="index.xml-pb-d30e896">[Page v.1.p.168]</div><div class="l">non longinqua docent, domito quod Saxone Tethys</div><div class="l">mitior aut fracto secura Britannia Picto;</div><div class="l">ante pedes humili Franco tristique Suebo</div><div class="l">perfruor et nostrum video, Germanice, Rhenum. </div><div class="l">sed quid agam? discors Oriens felicibus actis</div><div class="l">invidet atque alio Phoebi de cardine surgunt</div><div class="l">crimina, ne toto conspiret corpore regnum.</div><div class="l">Gildonis taceo magna cum laude receptam</div><div class="l">perfidiam et fretos Eoo robore Mauros. </div><div class="l">quae suscepta fames, quantum discriminis urbi,</div><div class="l">ni tua vel soceri numquam non provida virtus</div><div class="l">australem Arctois pensasset frugibus annum!</div><div class="l">invectae Rhodani Tiberina per ostia classes</div><div class="l">Cinyphiisque ferax Araris successit aristis. </div><div class="l">Teutonicus vomer Pyrenaeique iuvenci</div><div class="l">sudavere mihi; segetes mirantur Hiberas</div><div class="l">horrea; nec Libyae senserunt damna rebellis</div><div class="l">iam transalpina contenti messe Quirites.</div><div class="l">ille quidem solvit meritas (scit Tabraca) poenas, </div><div class="l">ut pereat quicumque tuis conflixerit armis.</div><div class="l">Ecce repens isdem clades a partibus exit</div><div class="l">terrorisque minus, sed plus habitura pudoris</div><div class="l">Eutropius consul, pridem tolerare fatemur</div><div class="l">hoc genus, Arsacio postquam se regia fastu </div><div class="l">sustulit et nostros corrupit Parthia mores,</div><div class="l">praefecti sed adhuc gemmis vestique dabantur</div><div class="l">custodes sacroque adhibere silentia somno;</div><div class="pagebreak" id="index.xml-pb-d30e954">[Page v.1.p.170]</div><div class="l">militia eunuchi numquam progressa cubili,</div><div class="l">non vita spondente fidem, sed inertia tutum </div><div class="l">mentis pignus erat. secreta monilia servent,</div><div class="l">ornatus curent Tyrios: a fronte recedant</div><div class="l">imperii, tenero tractari pectore nescit</div><div class="l">publica maiestas. numquam vel in aequore puppim</div><div class="l">vidimus eunuchi clavo parere magistri. </div><div class="l">nos adeo sperni faciles? orbisque carina</div><div class="l">vilior? auroram sane, quae talia ferre</div><div class="l">gaudet, et adsuetas sceptris muliebribus urbes</div><div class="l">possideant; quid belliferam communibus urunt</div><div class="l">Italiam maculis nocituraque probra severis </div><div class="l">ammiscent populis? peregrina piacula forti</div><div class="l">pellantur longe Latio nec transeat Alpes</div><div class="l">dedecus; in solis, quibus extitit, haereat arvis.</div><div class="l">scribat Halys, scribat famae contemptor Orontes:</div><div class="l">per te perque tuos obtestor Roma triumphos, </div><div class="l">nesciat hoc Thybris, numquam poscentibus olim</div><div class="l">qui dare Dentatis annos Fabiisque solebat.</div><div class="l">Martius eunuchi repetet sutfragia campus?</div><div class="l">Aemilios inter servatoresque Camillos</div><div class="l">Eutropius? iam Chrysogonis tua, Brute, potestas </div><div class="l">Narcissisque datur? natos hoc dedere poenae</div><div class="l">profuit et misero civem praeponere patri?</div><div class="l">hoc mihi laniculo positis Etruria castris</div><div class="l">quaesiit et tantum fluvio Porsenna remotus?</div><div class="l">hoc meruit vel ponte Cocles vel Mucius igne? </div><div class="l">visceribus frustra castum Lucretia ferrum</div><div class="pagebreak" id="index.xml-pb-d30e1014">[Page v.1.p.172]</div><div class="l">mersit et attonitum tranavit Cloelia Thybrim?</div><div class="l">Eutropio fasces adservabantur adempti</div><div class="l">Tarquiniis? quemcumque meae vexere curules,</div><div class="l">laxato veniat socium aversatus Averno. </div><div class="l">impensi sacris Decii prorumpite bustis</div><div class="l">Torquatique truces animosaque pauperis umbra</div><div class="l">Fabricii tuque o, si forte inferna piorum</div><div class="l">iugera et Elysias scindis, Serrane, novales.</div><div class="l">Poeno Scipiadae, Poeno praeclare Lutati, </div><div class="l">Sicania Marcelle ferox, gens Claudia surgas 1</div><div class="l">et Curii veteres; et, qui sub iure negasti</div><div class="l">vivere Caesareo, parvo procede sepulcro</div><div class="l">Eutropium passure Cato; remeate tenebris,</div><div class="l">agmina Brutorum Corvinorumque catervae. </div><div class="l">eunuchi vestros habitus, insignia sumunt</div><div class="l">ambigui Romana mares; rapuere tremendas</div><div class="l">Hannibali Pyrrhoque togas; flabella perosi</div><div class="l">adspirant trabeis; iam non umbracula gestant</div><div class="l">virginibus, Latias ausi vibrare secures!</div><div class="l">Linquite femineas infelix turba latebras,</div><div class="l">alter quos pepulit sexus nec suscipit alter,</div><div class="l">execti Veneris stimulos et vulnere casti</div><div class="l">(mixta duplex aetas; inter puerumque senemque</div><div class="l">nil medium): falsi complete sedilia patres; </div><div class="l">ite novi proceres infecundoque senatu</div><div class="l">Eutropium stipate ducem; celebrate tribunal</div><div class="l">pro thalamis, verso iam discite more curules,</div><div class="l">non matrum pilenta sequi. Ne prisca revolvam</div><div class="pagebreak" id="index.xml-pb-d30e1073">[Page v.1.p.174]</div><div class="l">neu numerem, quantis iniuria mille per annos </div><div class="l">sit retro ducibus, quanti foedabitur aevi</div><div class="l">canities, unam subeant quot saecula culpam:</div><div class="l">inter Arinthaei fastos et nomen erile</div><div class="l">servus erit dominoque suos aequalis honores</div><div class="l">inseret! heu semper Ptolomaei noxia mundo </div><div class="l">mancipia! en alio laedor graviore Pothino</div><div class="l">et patior maius Phario scelus. ille cruorem</div><div class="l">consulis unius Pellaeis ensibus hausit;</div><div class="l">inquinat hic omnes. Si nil privata movebunt,</div><div class="l">at tu principibus, vestrae tu prospice causae </div><div class="l">regalesque averte notas. hunc accipit unum</div><div class="l">aula magistratum: vobis patribusque recurrit</div><div class="l">hic alternus honos. in crimen euntibus annis</div><div class="l">parce, quater consul! contagia fascibus, oro,</div><div class="l">defendas ignava tuis neu tradita libris </div><div class="l">omina vestitusque meos, quibus omne, quod ambit</div><div class="l">oceanus, domui, tanta caligine mergi</div><div class="l">calcarique sinas. nam quae iam bella geramus</div><div class="l">mollibus auspiciis? quae iam conubia prolem</div><div class="l">vel frugem latura seges? quid fertile terris, </div><div class="l">quid plenum sterili possit sub consule nasci?</div><div class="l">eunuchi si iura dabunt legesque tenebunt,</div><div class="l">ducant pensa viri mutatoque ordine rerum</div><div class="l">vivat Amazonio confusa licentia ritu. <span class="pagebreak" id="index.xml-pb-d30e1126">[Page v.1.p.176]</span></div><div class="l">Quid trahor ulterius? Stilicho, quid vincere differs,</div><div class="l">dum certare pudet? nescis quod turpior hostis </div><div class="l">laetitia maiore cadit? piratica Magnum</div><div class="l">erigit, inlustrat servilis laurea Crassum.</div><div class="l">adnuis. agnosco fremitum, quo palluit Eurus,</div><div class="l">quo Mauri Gildoque ruit. quid Martia signa </div><div class="l">sollicitas? non est iaculis hastisve petendus:</div><div class="l">conscia succumbent audito verbere terga,</div><div class="l">ut Scytha post multos rediens exercitus annos,</div><div class="l">cum sibi servilis pro finibus obvia pubes</div><div class="l">iret et arceret dominos tellure reversos, </div><div class="l">armatam ostensis aciem fudere flagellis:</div><div class="l">notus ab inceptis ignobile reppulit horror</div><div class="l">vulgus et addictus sub verbere torpuit ensis.”</div></div><div class="pagebreak" id="index.xml-pb-d30e1158">[Page v.1.p.178]</div><div class="textpart" id="index.xml-body.1_div.1_div.2"><h3><span class="headingNumber">1.2. </span></h3><div class="textpart" id="index.xml-body.1_div.1_div.2_div.1"><h4><span class="headingNumber">1.2.1. </span></h4><div class="l">Qui modo sublimes rerum flectebat habenas</div><div class="l">patricius, rursum verbera nota timet</div><div class="l">et solitos tardae passurus compedis orbes</div><div class="l">in dominos vanas luget abisse minas.</div><div class="l">culmine deiectum vitae Fortuna priori </div><div class="l">reddidit, insano iam satiata ioco.</div><div class="l">scindere nunc alia meditatur ligna securi</div><div class="l">fascibus et tandem vapulat ipse suis,</div><div class="l">ille citas consul poenas se consule solvit:</div><div class="l">annus qui trabeas hic dedit exilium. </div><div class="l">infaustum populis in se quoque vertitur omen;</div><div class="l">saevit in auctorem prodigiosus honos.</div><div class="l">abluto penitus respirant nomine fasti</div><div class="l">maturamque luem sanior aula vomit,</div><div class="l">dissimulant socii coniuratique recedunt, </div><div class="l">procumbit pariter cum duce tota cohors;</div><div class="l">non acie victi, non seditione coacti;</div><div class="l">nec pereunt ritu quo periere viri.</div><div class="l">concidit exiguae dementia vulnere chartae;</div><div class="l">confecit saevum littera Martis opus. </div><div class="pagebreak" id="index.xml-pb-d30e1202">[Page v.1.p.180]</div><div class="l">Mollis feminea detruditur arce tyrannus</div><div class="l">et thalamo pulsus perdidit imperium:</div><div class="l">sic iuvenis nutante fide veterique reducta</div><div class="l">paelice defletam linquit amica domum.</div><div class="l">canitiem raram largo iam pulvere turpat </div><div class="l">et lacrimis rugas implet anile gemens</div><div class="l">suppliciterque pias humilis prostratus ad aras</div><div class="l">mitigat iratas voce tremente nurus.</div><div class="l">innumeri glomerantur eri sibi quisque petentes</div><div class="l">mancipium solis utile suppliciis. </div><div class="l">quamvis foedus enim mentemque obscaenior ore,</div><div class="l">ira dabit pretium; poena meretur emi.</div><div class="l">Quas, spado, nunc terras aut quem transibis in axem?</div><div class="l">cingeris hinc odiis, inde recessit amor,</div><div class="l">utraque te gemino sub sidere regia damnat: </div><div class="l">Hesperius numquam, iam nec Eous eris.</div><div class="l">miror cur, aliis qui pandere fata solebas,</div><div class="l">ad propriam cladem caeca Sibylla taces.</div><div class="l">iam tibi nulla videt fallax insomnia Nilus;</div><div class="l">pervigilant vates iam, miserande, tui. </div><div class="l">quid soror? audebit tecum conscendere puppim</div><div class="l">et veniet longum per mare fida comes?</div><div class="l">an fortasse toros eunuchi pauperis odit</div><div class="l">et te nunc inopem dives amare negat?</div><div class="l">eunuchi iugulum primus secuisse fateris; </div><div class="l">sed tamen exemplo non feriere tuo.</div><div class="l">vive pudor fatis. en quem tremuere tot urbes,</div><div class="l">en cuius populi sustinuere iugum!</div><div class="pagebreak" id="index.xml-pb-d30e1262">[Page v.1.p.182]</div><div class="l">direptas quid plangis opes, quas natus habebit?</div><div class="l">non aliter poteras principis esse pater. </div><div class="l">improbe, quid pulsas muliebribus astra querellis,</div><div class="l">quod tibi sub Cypri litore parta quies?</div><div class="l">omnia barbarico per te concussa tumultu.</div><div class="l">crede mihi, terra tutius aequor erit.</div><div class="l">Iam non Armenios iaculis terrebis et arcu, </div><div class="l">per campos volucrem non agitabis equum;</div><div class="l">dilecto caruit Byzantius ore senatus;</div><div class="l">curia consiliis aestuat orba tuis:</div><div class="l">emeritam suspende togam, suspende pharetram;</div><div class="l">ad Veneris partes ingeniumque redi. </div><div class="l">non bene Gradivo lenonia dextera servit.</div><div class="l">suscipiet famulum te Cytherea libens.</div><div class="l">insula laeta choris, blandorum mater Amorum:</div><div class="l">nulla pudicitiae cura placere potest,</div><div class="l">prospectant Paphiae celsa de rupe puellae </div><div class="l">sollicitae, salvam dum ferat unda ratem.</div><div class="l">sed vereor, teneant ne te Tritones in alto</div><div class="l">lascivas doctum fallere Nereidas,</div><div class="l">aut idem cupiant pelago te mergere venti,</div><div class="l">Gildonis nuper qui tenuere fugam. </div><div class="l">inclita captivo memoratur Tabraca Mauro,</div><div class="l">naufragio Cyprus sit memoranda tuo.</div><div class="l">vecturum moriens frustra delphina vocabis;</div><div class="l">ad terram solos devehit ille viros.</div><div class="l">quisquis adhuc similes eunuchus tendit in actus, </div><div class="l">respiciens Cyprum desinat esse ferox.</div></div><div class="pagebreak" id="index.xml-pb-d30e1322">[Page v.1.p.184]</div><div class="textpart" id="index.xml-body.1_div.1_div.2_div.2"><h4><span class="headingNumber">1.2.2. </span></h4><div class="l">Mygdonii cineres et si quid restat Eoi,</div><div class="l">quod pereat, regni: certe non augure falso</div><div class="l">prodigii patuere minae, frustraque peracto</div><div class="l">vulnere monstriferi praesagia discitis anni.</div><div class="l">cautior ante tamen violentum navita Caurum </div><div class="l">prospicit et tumidae subducit vela procellae.</div><div class="l">quid iuvat errorem mersa iam puppe fateri?</div><div class="l">quid lacrimae delicta levant? stant omina vestri</div><div class="l">consulis: inmotis haesere piacula fatis.</div><div class="l">tunc decuit sentire nefas, tunc ire recentes </div><div class="l">detersum maculas. veteri post obruta morbo</div><div class="l">corpora Paeonias nequiquam admoveris herbas.</div><div class="l">ulcera possessis alte suffusa medullis</div><div class="l">non leviore manu, ferro sanantur et igni,</div><div class="l">ne noceat frustra mox eruptura cicatrix. </div><div class="l">ad vivum penetrant flammae, quo funditus umor</div><div class="l">defluat et vacuis corrupto sanguine venis</div><div class="pagebreak" id="index.xml-pb-d30e1359">[Page v.1.p.186]</div><div class="l">arescat fons ipse mali; truncatur et artus,</div><div class="l">ut liceat reliquis securum degere membris.</div><div class="l">at vos egregie purgatam creditis aulam, </div><div class="l">Eutropium si Cyprus habet? vindictaque mundi</div><div class="l">semivir exul erit? qui vos lustrare valebit</div><div class="l">oceanus? tantum facinus quae diluet aetas?</div><div class="l">Induerat necdum trabeas: mugitus ab axe</div><div class="l">redditus inferno, rabies arcana cavernas </div><div class="l">vibrat et alterno confligunt culmina lapsu.</div><div class="l">bacchatus per operta tremor Calchedona movit</div><div class="l">pronus et in geminas nutavit Bosphorus urbes.</div><div class="l">concurrere freti fauces, radice revulsa</div><div class="l">vitant instabilem rursum Symplegada nautae. </div><div class="l">scilicet haec Stygiae praemittunt signa sorores</div><div class="l">et sibi iam tradi populos hoc consule gaudent.</div><div class="l">mox oritur diversa lues: hinc Mulciber ignes</div><div class="l">sparserat, hinc victa proruperat obice Nereus;</div><div class="l">haec flagrant, haec tecta natant. quam, numina, poenam </div><div class="l">servatis sceleri, cuius tot cladibus omen</div><div class="l">constitit? incumbas utinam, Neptune, tridenti</div><div class="l">pollutumque solum toto cum crimine mergas.</div><div class="l">unam pro mundo Furiis concedimus urbem. </div><div class="l">Utque semel patuit monstris iter, omnia tempus</div><div class="l">nacta suum properant: nasci tum decolor imber</div><div class="l">infantumque novi vultus et dissona partu</div><div class="l">semina, tum lapidum fletus armentaque vulgo</div><div class="l">ausa loqui mediisque ferae se credere muris;</div><div class="l">tum vates sine more rapi lymphataque passim </div><div class="pagebreak" id="index.xml-pb-d30e1419">[Page v.1.p.188]</div><div class="l">pectora terrifici stimulis ignescere Phoebi.</div><div class="l">fac nullos cecinisse deos: adeone retusi</div><div class="l">quisquam cordis erit, dubitet qui partibus illis</div><div class="l">adfore fatalem castrati consulis annum?</div><div class="l">sed quam caecus inest vitiis amor! omne futurum </div><div class="l">despicitur suadentque brevem praesentia fructum</div><div class="l">et ruit in vetitum damni secura libido,</div><div class="l">dum mora supplicii lucro serumque quod instat</div><div class="l">creditur. haud equidem contra tot signa Camillo</div><div class="l">detulerim fasces, nedum (pro sexus!) inerti </div><div class="l">mancipio, cui, cuncta licet responsa iuberent</div><div class="l">hortantesque licet sponderent prospera divi,</div><div class="l">turpe fuit cessisse viros. Exquirite retro</div><div class="l">crimina continui lectis annalibus aevi,</div><div class="l">prisca recensitis evolvite saecula fastis: </div><div class="l">quid senis infandi Capreae, quid scaena Neronis</div><div class="l">tale ferunt? spado Romuleo succinctus amictu</div><div class="l">sedit in Augustis laribus. vulgata patebat</div><div class="l">aula salutantum studiis; huc plebe senatus</div><div class="l">permixta trepidique duces omnisque potestas </div><div class="l">confluit. advolvi genibus, contingere dextram</div><div class="l">ambitus et votum deformibus oscula rugis</div><div class="l">figere. praesidium legum genitorque vocatur</div><div class="l">principis et famulum dignatur regia patrem.</div><div class="l">posteritas, admitte fidem: monumenta petuntur </div><div class="l">dedecoris multisque gemunt incudibus aera</div><div class="l">formatura nefas. haec iudicis, ilia togati,</div><div class="pagebreak" id="index.xml-pb-d30e1476">[Page v.1.p.190]</div><div class="l">haec nitet armati species; numerosus ubique</div><div class="l">fulget eques: praefert eunuchi curia vultus.</div><div class="l">ac veluti caveant ne quo consistere virtus </div><div class="l">possit pura loco, cunctas hoc ore laborant</div><div class="l">incestare vias. maneant inmota precamur</div><div class="l">certaque perpetui sint argumenta pudoris.</div><div class="l">subter adulantes tituli nimiaeque leguntur</div><div class="l">vel maribus laudes: claro quod nobilis ortu </div><div class="l">(cum vivant domini!), quod maxima proelia solus</div><div class="l">impleat (et patitur miles!), quod tertius urbis</div><div class="l">conditor (hoc Byzas Constantinusque videbant!).</div><div class="l">inter quae tumidus leno producere cenas</div><div class="l">in lucem, foetere mero, dispergere plausum </div><div class="l">empturas in vulgus opes, totosque theatris</div><div class="l">indulgere dies, alieni prodigus auri.</div><div class="l">at soror et, si quid portentis creditur, uxor</div><div class="l">mulcebat matres epulis et more pudicae</div><div class="l">coniugis eunuchi celebrabat vota mariti. </div><div class="l">hanc amat, hanc summa de re vel pace vel armis</div><div class="l">consulit, huic curas et clausa palatia mandat</div><div class="l">ceu stabulum vacuamque domum. sic magna tueri</div><div class="l">regna nihil, patiensque iugi deluditur orbis?</div><div class="l">Mitior alternum Zephyri iam bruma teporem </div><div class="l">senserat et primi laxabant germina flores,</div><div class="l">iamque iter in gremio pacis sollemne parabant</div><div class="l">ad muros, Ancyra, tuos, auctore repertum</div><div class="l">Eutropio, pelagi ne taedia longa subirent,</div><div class="pagebreak" id="index.xml-pb-d30e1534">[Page v.1.p.192]</div><div class="l">sed vaga lascivis flueret discursibus aestas: </div><div class="l">unde tamen tanta sublimes mole redibant,</div><div class="l">ceu vinctos traherent Medos Indumque bibissent.</div><div class="l">ecce autem flavis Gradivus ab usque Gelonis</div><div class="l">arva cruentato repetebat Thracia curru:</div><div class="l">subsidunt Pangaea rotis altaeque sonoro </div><div class="l">stridunt axe nives. ut vertice constitit Haemi</div><div class="l">femineasque togas pressis conspexit habenis,</div><div class="l">subrisit crudele pater cristisque micantem</div><div class="l">quassavit galeam; tunc implacabile numen</div><div class="l">Bellonam adloquitur, quae sanguine sordida vestem</div><div class="l">Illyricis pingues pectebat stragibus hydros:</div><div class="l">“Necdum mollitiae, necdum, germana, mederi</div><div class="l">possumus Eoae? numquam corrupta rigescent</div><div class="l">saecula? Cappadocum tepidis Argaeus acervis</div><div class="l">aestuat; infelix etiamnum pallet Orontes. </div><div class="l">dum pereunt, meminere mali; si corda parumper</div><div class="l">respirare sinas, nullo tot funera sensu</div><div class="l">praetereunt: antiqua levis iactura cruoris!</div><div class="l">Adspicis obscaenum facinus? quid crinibus ora</div><div class="l">protegis? en quales sese diffudit in actus </div><div class="l">parva quies, quantum nocuerunt otia ferri!</div><div class="l">qui caruit bellis, eunucho traditur annus,</div><div class="l">actum de trabeis esset, si partibus una</div><div class="l">mens foret Hesperiis; rueret derisa vetustas</div><div class="l">nullaque calcati starent vestigia iuris, </div><div class="l">ni memor imperii Stilicho morumque priorum</div><div class="l">turpe relegasset defenso Thybride nomen</div><div class="pagebreak" id="index.xml-pb-d30e1593">[Page v.1.p.194]</div><div class="l">intactamque novo servasset crimine Romam.</div><div class="l">ille dedit portum, quo se pulsata referret</div><div class="l">maiestas Latii deformataeque secures; </div><div class="l">ille dedit fastos, ad quos Oriente relicto</div><div class="l">confugeret sparsura maculis servilibus aevum.</div><div class="l">Quam similes haec aula viros! ad moenia visus</div><div class="l">dirige: num saltem tacita formidine mussant?</div><div class="l">num damnant animo? plaudentem cerne senatum </div><div class="l">et Byzantinos proceres Graiosque Quirites.</div><div class="l">o patribus plebes, o digni consule patres!</div><div class="l">quid? quod et armati cessant et nulla virilis</div><div class="l">inter tot gladios sexum reminiscitur ira?</div><div class="l">hucine nostrorum cinctus abiere nepotum? </div><div class="l">sic Bruti despectus honos? Ignosce parenti,</div><div class="l">Romule, quod serus temeratis fascibus ultor</div><div class="l">advenio: iamiam largis haec gaudia faxo</div><div class="l">compensent lacrimis. quid dudum inflare moraris</div><div class="l">Tartarean!, Bellona, tubam, quid stringere falcem, </div><div class="l">qua populos a stirpe metis? molire tumultus,</div><div class="l">excute delicias. Thracum Macetumque ruinae</div><div class="l">taedet et in gentes iterum saevire sepultas.</div><div class="l">damna minus consueta move; trans aequora saevas</div><div class="l">verte faces; aliis exordia sume rapinis. </div><div class="l">non tibi Riphaeis hostis quaerendus ab oris,</div><div class="l">non per Caucasias accito turbine valles</div><div class="l">est opus. Ostrogothis colitur mixtisque Gruthungis</div><div class="l">Phryx ager; hos parvae poterunt impellere causae</div><div class="pagebreak" id="index.xml-pb-d30e1651">[Page v.1.p.196]</div><div class="l">in scelus; ad mores facilis natura reverti. </div><div class="l">sic eat: in nostro quando iam milite robur</div><div class="l">torpuit et molli didicit parere magistro,</div><div class="l">vindicet Arctous violatas advena leges;</div><div class="l">barbara Romano succurrant arma pudori.”</div><div class="l">Sic fatus clipeo, quantum vix ipse deorum </div><div class="l">arbiter infesto cum percutit aegida nimbo;</div><div class="l">intonuit. responsat Athos Haemusque remugit;</div><div class="l">ingeminat raucum Rhodope concussa fragorem.</div><div class="l">cornua cana gelu mirantibus extulit undis</div><div class="l">Hebrus et exanguem glacie timor adligat Histrum. </div><div class="l">tunc, adamante gravem nodisque rigentibus hastam,</div><div class="l">telum ingens nullique deo iaculabile, torsit.</div><div class="l">fit late ruptis via nubibus; ilia per auras</div><div class="l">tot freta, tot montes uno contenta volatu</div><div class="l">transilit et Phrygiae mediis adfigitur arvis. </div><div class="l">sensit humus; gemuit Nysaeo palmite felix</div><div class="l">Hermus et aurata Pactolus inhorruit urna</div><div class="l">totaque summissis fleverunt Dindyma silvis.</div><div class="l">Nec dea praemissae stridorem segnius hastae</div><div class="l">consequitur, centumque vias meditata nocendi </div><div class="l">tandem Tarbigilum (Geticae dux improbus alae 1</div><div class="l">hic erat) adgreditur. viso tum forte redibat</div><div class="l">Eutropio vacuus donis, feritasque dolore</div><div class="l">creverat et, teneris etiam quae crimina suadet</div><div class="pagebreak" id="index.xml-pb-d30e1704">[Page v.1.p.198]</div><div class="l">ingeniis, Scythicum pectus flammabat egestas. </div><div class="l">huic sese vultu simulatae coniugis offert</div><div class="l">mentitoque ferox incedit barbara gressu,</div><div class="l">carbaseos induta sinus: post terga reductas</div><div class="l">uberibus propior mordebat fibula vestes,</div><div class="l">inque orbem tereti mitra retinente capillum </div><div class="l">strinxerat et virides flavescere iusserat angues.</div><div class="l">advolat ac niveis reducem complectitur ulnis</div><div class="l">infunditque animo furiale per oscula virus,</div><div class="l">principe quam largo veniat, quas inde reportet</div><div class="l">divitias, astu rabiem motura requirit. </div><div class="l">ille iter ingratum, vanos deflere labores,</div><div class="l">quos super eunuchi fastus, quae probra tulisset.</div><div class="l">continue secat ungue genas et tempore pandit</div><div class="l">adrepto gemitus: “I nunc, devotus aratris</div><div class="l">scinde solum positoque tuos mucrone sodales </div><div class="l">ad rastros sudare doce. bene rura Gruthungus</div><div class="l">excolet et certo disponet sidere vites.</div><div class="l">felices aliae, quas debellata maritis</div><div class="l">oppida, quas magnis quaesitae viribus ornant</div><div class="l">exuviae, quibus Argivae pulchraeque ministrant </div><div class="l">Thessalides, famulas et quae meruere Lacaenas.</div><div class="l">me nimium timido, nimium iunxere remisso</div><div class="l">fata viro, totum qui degener exuit Histrum,</div><div class="l">qui refugit patriae ritus, quem detinet aequi</div><div class="l">gloria concessoque cupit vixisse colonus </div><div class="l">quam dominus rapto. quid pulchra vocabula pigris</div><div class="pagebreak" id="index.xml-pb-d30e1762">[Page v.1.p.200]</div><div class="l">praetentas vitiis? probitatis inertia nomen,</div><div class="l">iustitiae formido subit. tolerabis iniquam</div><div class="l">pauperiem, cum tela geras? et flebis inultus,</div><div class="l">cum pateant tantae nullis custodibus urbes?</div><div class="l">Quippe metus poenae. pridem mos ille vigebat,</div><div class="l">ut meritos colerent impacatisque rebelles</div><div class="l">urgerent odiis; at nunc, qui foedera rumpit,</div><div class="l">ditatur; qui servat, eget. vastator Achivae</div><div class="l">gentis et Epirum nuper populatus inultam </div><div class="l">praesidet Illyrico; iam, quos obsedit, amicos</div><div class="l">ingreditur muros illis responsa daturus,</div><div class="l">quorum coniugibus potitur natosque peremit.</div><div class="l">sic hostes punire solent, haec praemia solvunt</div><div class="l">excidiis. cunctaris adhuc numerumque tuorum </div><div class="l">respicis exiguamque manum? tu rumpe quietem;</div><div class="l">bella dabunt socios. nec te tam prona monerem,</div><div class="l">si contra paterere viros: nunc alter in armis</div><div class="l">sexus et eunuchis se defensoribus orbis</div><div class="l">credidit; hos aquilae Romanaque signa sequuntur.</div><div class="l">incipe barbaricae tandem te reddere vitae, </div><div class="l">te quoque iam timeant admirenturque nocentem,</div><div class="l">quem sprevere pium. spoliis praedaque repletus</div><div class="l">cum libeat Romanus eris.”Sic fata repente</div><div class="l">in diram se vertit avem rostroque recurvo </div><div class="l">turpis et infernis tenebris obscurior alas</div><div class="l">auspicium veteri sedit ferale sepulcro.</div><div class="l">Ille, pavor postquam resoluto corde quievit</div><div class="pagebreak" id="index.xml-pb-d30e1819">[Page v.1.p.202]</div><div class="l">et rigidae sedere comae, non distulit atrox</div><div class="l">iussa deae; sociis, quae viderat, ordine pandit </div><div class="l">inritatque sequi. Coniurat barbara pubes</div><div class="l">nacta ducem Latiisque palam descivit ab armis.</div><div class="l">Pars Phrygiae, Scythicis quaecumque Trionibus alget</div><div class="l">proxima, Bithynos, solem quae condit, Ionas,</div><div class="l">quae levat, attingit Galatas. utrimque propinqui </div><div class="l">finibus obliquis Lydi Pisidaeque feroces</div><div class="l">continuant australe latus. gens una fuere</div><div class="l">tot quondam populi, priscum cognomen et unum</div><div class="l">appellata Phryges; sed (quid non longa valebit</div><div class="l">permutare dies?) dicti post Maeona regem </div><div class="l">Maeones. Aegaeos insedit Graecia portus;</div><div class="l">Thyni Thraces arant quae nunc Bithynia fertur;</div><div class="l">nuper ab Oceano Gallorum exercitus ingens</div><div class="l">illis ante vagus tandem regionibus haesit</div><div class="l">gaesaque deposuit, Graio iam mitis amictu, </div><div class="l">pro Rheno poturus Halyn. dat cuncta vetustas</div><div class="l">principium Phrygibus; nec rex Aegyptius ultra</div><div class="l">restitit, humani postquam puer uberis expers</div><div class="l">in Phrygiam primum laxavit murmura vocem.</div><div class="l">Hic cecidit Libycis iactata paludibus olim <span class="note" id="Note1"><span class="noteLabel">Marg</span>255</span></div><div class="l">tibia, foedatam cum reddidit umbra Minervam,</div><div class="l">hic et Apollinea victus testudine pastor</div><div class="l">suspensa memores inlustrat pelle Celaenas.</div><div class="pagebreak" id="index.xml-pb-d30e1876">[Page v.1.p.204]</div><div class="l">quattuor hinc magnis procedunt fontibus amnes</div><div class="l">auriferi; nec miror aquas radiare metallo, </div><div class="l">quae totiens lavere Midan. diversus ad Austrum</div><div class="l">cursus et Arctoum fluviis mare. Dindyma fundunt</div><div class="l">Sangarium, vitrei puro qui gurgite Galli</div><div class="l">auctus Amazonii defertur ad ostia Ponti.</div><div class="l">Icarium pelagus Mycalaeaque litora iuncti </div><div class="l">Marsya Maeanderque petunt; sed Marsya velox,</div><div class="l">dum suus est, flexuque carens iam flumine mixtus</div><div class="l">mollitur, Maeandre, tuo; contraria passus,</div><div class="l">quam Rhodano stimulatus Arar: quos inter aprica</div><div class="l">planities Cererique favet densisque ligatur </div><div class="l">vitibus et glaucae fructus attollit olivae,</div><div class="l">dives equis, felix pecori pretiosaque picto</div><div class="l">marmore purpureis, caedit quod Synnada, venis.</div><div class="l">Talem tum Phrygiam Geticis populatibus uri</div><div class="l">permisere dei. securas barbarus urbes </div><div class="l">inrupit facilesque capi. spes nulla salutis,</div><div class="l">nulla fugae: putribus iam propugnacula saxis</div><div class="l">longo corruerant aevo pacisque senecta.</div><div class="l">Interea gelidae secretis rupibus Idae</div><div class="l">dum sedet et thiasos spectat de more Cybebe </div><div class="l">Curetumque alacres ad tympana suscitat enses,</div><div class="l">aurea sanctarum decus inmortale comarum</div><div class="l">defluxit capiti turris summoque volutus</div><div class="l">vertice crinalis violatur pulvere murus.</div><div class="l">obstipuere truces omen Corybantes et uno </div><div class="l">fixa metu tacitas presserunt orgia buxos.</div><div class="l">indoluit genetrix, tum sic commota profatur:</div><div class="pagebreak" id="index.xml-pb-d30e1938">[Page v.1.p.206]</div><div class="l">“Hoc mihi iam pridem Lachesis grandaeva canebat</div><div class="l">augurium: Phrygiae casus venisse supremos</div><div class="l">delapsus testatur apex, heu sanguine qualis </div><div class="l">ibit Sangarius quantasque cadavera lenti</div><div class="l">Maeandri passura moras! inmobilis haeret</div><div class="l">terminus, haec dudum nato placuere Tonanti.</div><div class="l">par et finitimis luctus, frustraque Lyaei</div><div class="l">non defensuros implorat Lydia thyrsos. </div><div class="l">iamque vale Phrygiae tellus perituraque flammis</div><div class="l">moenia, conspicuas quae nunc attollitis arces,</div><div class="l">mox campi nudumque solum! dilecta valete</div><div class="l">flumina! non vestris ultra bacchabor in antris</div><div class="l">nec iuga sulcabit noster Berecynthia currus.”</div><div class="l">dixit et ad tristes convertit tympana planctus.</div><div class="l">labentem patriam sacris ululatibus Attis</div><div class="l">personat et torvi lacrimis maduere leones.</div><div class="l">Eutropius, nequeat quamvis metuenda taceri</div><div class="l">clades et trepidus vulgaverit omnia rumor, </div><div class="l">ignorare tamen fingit regnique ruinas</div><div class="l">dissimulat: parvam latronum errare catervam,</div><div class="l">ad sontes tormenta magis quam tela parari</div><div class="l">nec duce frangendas iactat, sed iudice vires:</div><div class="l">vasta velut Libyae venantum vocibus ales </div><div class="l">cum premitur calidas cursu transmittit harenas</div><div class="l">inque modum veli sinuatis flamine pennis</div><div class="l">pulverulenta volat; si iam vestigia retro</div><div class="l">clara sonent, oblita fugae stat lumine clauso</div><div class="l">(ridendum!) revoluta caput creditque latere, </div><div class="l">quem non ipsa videt. furtim tamen ardua mittit</div><div class="pagebreak" id="index.xml-pb-d30e1999">[Page v.1.p.208]</div><div class="l">cum donis promissa no vis, si forte rogatus</div><div class="l">desinat. ille semel nota dulcedine praedae</div><div class="l">se famulo servire negat, nec grata timentum</div><div class="l">munera; militiam nullam nec prima superbus </div><div class="l">cingula dignari; nam quis non consule tali</div><div class="l">vilis honos? Postquam precibus mitescere nullis,</div><div class="l">non auro cessisse videt creberque recurrit</div><div class="l">nuntius incassum nec spes iam foederis extat:</div><div class="l">tandem consilium belli confessus agendi </div><div class="l">ad sua tecta vocat. iuvenes venere protervi</div><div class="l">lascivique senes, quibus est insignis edendi</div><div class="l">gloria corruptasque dapes variasse decorum,</div><div class="l">qui ventrem invitant pretio traduntque palato</div><div class="l">sidereas Iunonis aves et si qua loquendi </div><div class="l">gnara coloratis viridis defertur ab Indis,</div><div class="l">quaesitos trans regna cibos, quorumque profundam</div><div class="l">ingluviem non Aegaeus, non alta Propontis,</div><div class="l">non freta longinquis Maeotia piscibus explent.</div><div class="l">vestis odoratae studium; laus maxima risum </div><div class="l">per vanos movisse sales minimeque viriles</div><div class="l">munditiae; compti vultus; onerique vel ipsa</div><div class="l">serica. si Chunus feriat, si Sarmata portas,</div><div class="l">solliciti scaenae; Romam contemnere sueti</div><div class="l">mirarique suas, quas Bosphorus obruat! aedes; </div><div class="l">saltandi dociles aurigarumque periti.</div><div class="l">Pars humili de plebe duces; pars compede suras</div><div class="pagebreak" id="index.xml-pb-d30e2055">[Page v.1.p.210]</div><div class="l">cruraque signati nigro liventia ferro</div><div class="l">iura regunt, facies quamvis inscripta repugnet</div><div class="l">seque suo prodat titulo. sed prima potestas </div><div class="l">Eutropium praefert Hosio subnixa secundo.</div><div class="l">dulcior hic sane cunctis prudensque movendi</div><div class="l">iuris et admoto qui temperet omnia fumo,</div><div class="l">fervidus, accensam sed qui bene decoquat iram.</div><div class="l">considunt apices gemini dicionis Eoae, </div><div class="l">hic cocus, hic leno, defossi verbere terga,</div><div class="l">servitio, non arte pares, hic saepius emptus,</div><div class="l">alter ad Hispanos nutritus verna penates.</div><div class="l">Ergo ubi collecti proceres, qui rebus in artis</div><div class="l">consulerent tantisque darent solacia morbis, </div><div class="l">obliti subito Phrygiae bellisque relictis</div><div class="l">ad solitos coepere iocos et iurgia circi</div><div class="l">tendere. nequiquam magna confligitur ira,</div><div class="l">quis melius vibrata puer vertigine molli</div><div class="l">membra rotet, verrat quis marmora crine supino? </div><div class="l">quis magis enodes laterum detorqueat arcus,1</div><div class="l">quis voci digitos, oculos quis moribus aptet?</div><div class="l">hi tragicos meminere modos; his fabula Tereus,</div><div class="l">his necdum commissa choro cantatur Agave.</div><div class="l">Increpat Eutropius: non haec spectacula tempus</div><div class="l">poscere; nunc alias armorum incumbere curas; </div><div class="l">se satis Armenio fessum pro limite cingi</div><div class="pagebreak" id="index.xml-pb-d30e2108">[Page v.1.p.212]</div><div class="l">nec tantis unum subsistere posse periclis;</div><div class="l">ignoscant senio, iuvenes ad proelia mittant; — </div><div class="l">qualis pauperibus nutrix invisa puellis </div><div class="l">adsidet et tela communem quaerere victum</div><div class="l">rauca monet; festis illae lusisse diebus</div><div class="l">orant et positis aequaevas visere pensis,</div><div class="l">irataeque operi iam lasso pollice fila</div><div class="l">turbant et teneros detergent stamine fletus. </div><div class="l">Emicat extemplo cunctis trepidantibus audax</div><div class="l">crassa mole Leo, quem vix Cyclopia solum</div><div class="l">aequatura fames, quem non ieiuna Celaeno</div><div class="l">vinceret; hinc nomen fertur meruisse Leonis.</div><div class="l">acer in absentes linguae iactator, abundans </div><div class="l">corporis exiguusque animi, doctissimus artis</div><div class="l">quondam lanificae, moderator pectinis unci,</div><div class="l">non alius lanam purgatis sordibus aeque</div><div class="l">praebuerit calathis, similis nec pinguia quisquam</div><div class="l">vellera per tenues ferri producere rimas. </div><div class="l">tunc Aiax erat Eutropii lateque fremebat,</div><div class="l">non septem vasto quatiens umbone iuvencos,</div><div class="l">sed, quam perpetuis dapibus pigroque sedili</div><div class="l">inter anus interque colos oneraverat, alvum.</div><div class="l">adsurgit tandem vocemque expromit anhelam: </div><div class="l">“Quis novus hic torpor, socii? quonam usque sedemus</div><div class="l">femineis clausi thalamis patimurque periclum</div><div class="l">gliscere desidia? graviorum turba malorum</div><div class="l">texitur, ignavis trahimus dum tempora votis.</div><div class="l">me petit hie sudor, numquam mea dextera segnis</div><div class="l">ad ferrum. faveat tantum Tritonia coeptis, </div><div class="pagebreak" id="index.xml-pb-d30e2170">[Page v.1.p.214]</div><div class="l">inceptum peragetur opus, iam cuncta furorem</div><div class="l">qui gravat, efficiam leviorem pondere lanae</div><div class="l">Tarbigilum tumidum, desertoresque Gruthungos</div><div class="l">ut miseras populabor oves et pace relata </div><div class="l">pristina restituam Phrygias ad stamina matres.”</div><div class="l">His dictis iterum sedit; fit plausus et ingens</div><div class="l">concilii clamor, qualis resonantibus olim</div><div class="l">exoritur caveis, quotiens crinitus ephebus</div><div class="l">aut rigidam Nioben aut flentem Troada fingit. </div><div class="l">protinus excitis iter inremeabile signis</div><div class="l">adripit infaustoque iubet bubone moveri</div><div class="l">agmina Mygdonias mox impletura volucres.</div><div class="l">Pulcher et urbanae cupiens exercitus umbrae,</div><div class="l">adsiduus ludis, avidus splendere lavacris </div><div class="l">nec soles imbresve pati, multumque priori</div><div class="l">dispar, sub clipeo Thracum qui ferre pruinas,</div><div class="l">dum Stilicho regeret, nudoque hiemare sub axe</div><div class="l">sueverat et duris haurire bipennibus Hebrum.</div><div class="l">cum duce mutatae vires. Byzantia robur </div><div class="l">fregit luxuries Ancyranique triumphi.</div><div class="l">non peditem praecedit eques; non commoda castris</div><div class="l">eligitur regio; vicibus custodia nullis</div><div class="l">advigilat vallo; non explorantur eundae</div><div class="l">vitandaeque viae; nullo se cornua flectunt </div><div class="l">ordine: confusi passim per opaca vagantur</div><div class="l">lustra, per ignotas angusto tramite valles.</div><div class="pagebreak" id="index.xml-pb-d30e2225">[Page v.1.p.216]</div><div class="l">sic vacui rectoris equi, sic orba magistro</div><div class="l">fertur in abruptum casu, non sidere, puppis;</div><div class="l">sic ruit in rupes amisso pisce sodali </div><div class="l">belua, sulcandas qui praevius edocet undas</div><div class="l">inmensumque pecus parvae moderamine caudae</div><div class="l">temperat et tanto coniungit foedera monstro;</div><div class="l">ilia natat rationis inops et caeca profundi;</div><div class="l">iam brevibus deprensa vadis ignara reverti </div><div class="l">palpitat et vanos scopulis inlidit hiatus.</div><div class="l">Tarbigilus simulare fugam flatusque Leonis</div><div class="l">spe nutrire leves improvisusque repente,</div><div class="l">dum gravibus marcent epulis hostique catenas</div><div class="l">inter vina crepant, largo sopita Lyaeo </div><div class="l">castra subit. pereunt alii, dum membra cubili</div><div class="l">tarda levant; alii leto iunxere soporem;</div><div class="l">ast alios vicina palus sine more ruentes</div><div class="l">excipit et cumulis inmanibus aggerat undas.</div><div class="l">ipse Leo damma cervoque fugacior ibat </div><div class="l">sudanti tremebundus equo: qui pondere postquam</div><div class="l">decidit, implicitus limo cunctantia pronus</div><div class="l">per vada reptabat. caeno subnixa tenaci</div><div class="l">mergitur et pingui suspirat corpore moles</div><div class="l">more suis, dapibus quae iam devota futuris </div><div class="l">turpe gemit, quotiens Hosius mucrone corusco</div><div class="l">armatur cingitque sinus secumque volutat,</div><div class="l">quas figat verubus partes, quae frusta calenti</div><div class="pagebreak" id="index.xml-pb-d30e2281">[Page v.1.p.218]</div><div class="l">mandet aquae quantoque cutem distendat echino.</div><div class="l">flagrat opus; crebro pulsatus perstrepit ictu; 1 </div><div class="l">contexit varius penetrans Calchedona nidor.</div><div class="l">Ecce levis frondes a tergo concutit aura:</div><div class="l">credit tela Leo; valuit pro vulnere terror</div><div class="l">implevitque vicem iaculi, vitamque nocentem</div><div class="l">integer et sola formidine saucius efflat. </div><div class="l">quis tibi tractandos pro pectine, degener, enses,</div><div class="l">quis solio campum praeponere suasit avito?</div><div class="l">quam bene texentum laudabas carmina tutus</div><div class="l">et matutinis pellebas frigora mensis!</div><div class="l">hic miserande iaces; hic, dum tua vellera vitas, </div><div class="l">tandem fila tibi neverunt ultima Parcae.</div><div class="l">Iam vaga pallentem densis terroribus aulam</div><div class="l">fama quatit; stratas acies, deleta canebat</div><div class="l">agmina, Maeonios foedari caedibus agros,</div><div class="l">Pamphylos Pisidasque rapi. metuendus ab omni </div><div class="l">Tarbigilus regione tonat; modo tendere cursum</div><div class="l">in Galatas, modo Bithynis incumbere fertur.</div><div class="l">sunt qui per Cilicas rupto descendere Tauro,</div><div class="l">sunt qui correptis ratibus terraque marique</div><div class="l">adventare ferant; geminantur vera pavoris </div><div class="l">ingenio: longe spectari puppibus urbes</div><div class="l">accensas, lucere fretum ventoque citatas</div><div class="l">omnibus in pelago velis haerere favillas.</div><div class="l">Hos inter strepitus funestior advolat alter</div><div class="pagebreak" id="index.xml-pb-d30e2336">[Page v.1.p.220]</div><div class="l">nuntius: armatam rursus Babylona minari </div><div class="l">rege novo; resides Parthos ignava perosos</div><div class="l">otia Romanae finem iam quaerere paci.</div><div class="l">rarus apud Medos regum cruor; unaque cuncto</div><div class="l">poena manet generi: quamvis crudelibus aeque</div><div class="l">paretur dominis. sed quid non audeat annus </div><div class="l">Eutropii? socium nobis fidumque Saporem</div><div class="l">perculit et Persas in regia vulnera movit</div><div class="l">rupturasque fidem, leto pars ne qua vacaret,</div><div class="l">Eumenidum taedas trans flumina Tigridis egit.</div><div class="l">Tum vero cecidere animi tantisque procellis </div><div class="l">deficiunt. saepti latrantibus undique bellis</div><div class="l">infensos tandem superos et consulis omen</div><div class="l">agnovere sui, nec iam revocabile damnum</div><div class="l">eventu stolido serum didicere magistro.</div><div class="l">namque ferunt geminos uno de semine fratres </div><div class="l">Iapetionidas generis primordia nostri</div><div class="l">dissimili finxisse manu: quoscumque Prometheus</div><div class="l">excoluit multumque innexuit aethera limo,</div><div class="l">hi longe ventura notant dubiisque parati</div><div class="l">casibus occurrunt fabro meliore politi. </div><div class="l">deteriore luto pravus quos edidit auctor,</div><div class="l">quem merito Grai perhibent Epimethea vates,</div><div class="l">et nihil aetherii sparsit per membra vigoris,</div><div class="l">hi pecudum ritu non impendentia vitant</div><div class="l">nec res ante vident; accepta clade queruntur </div><div class="l">et seri transacta gemunt. Iam sola renidet</div><div class="pagebreak" id="index.xml-pb-d30e2394">[Page v.1.p.222]</div><div class="l">in Stilichone salus, et cuius semper acerbum</div><div class="l">ingratumque sibi factorum conscius horror</div><div class="l">credidit adventum, quem si procedere tantum</div><div class="l">Alpibus audissent, mortem poenasque tremebant,</div><div class="l">iam cuncti venisse volunt, scelerumque priorum </div><div class="l">paenitet; hoc tantis bellorum sidus in undis</div><div class="l">sperant, hoc pariter iusti sontesque precantur:</div><div class="l">ceu pueri, quibus alta pater trans aequora merces</div><div class="l">devehit, intenti ludo studiisque soluti </div><div class="l">latius amoto passim custode vagantur;</div><div class="l">si gravis auxilio vacuas invaserit aedes</div><div class="l">vicinus laribusque suis proturbet inultos,</div><div class="l">tum demum patrem implorant et nomen inani</div><div class="l">voce cient frustraque oculos ad litora tendunt. </div><div class="l">Omnes supplicio dignos letoque fatentur,</div><div class="l">qui se tradiderint famulis Stilichone relicto.</div><div class="l">mutati stupuere diu sensuque reducto</div><div class="l">paulatim proprii mirantur monstra furoris</div><div class="l">avertuntque oculos: proiectis fascibus horret </div><div class="l">lictor et infames labuntur sponte secures:</div><div class="l">quales Aonio Thebas de monte reversae</div><div class="l">Maenades infectis Pentheo sanguine thyrsis,</div><div class="l">cum patuit venatus atrox matrique rotatum</div><div class="l">conspexere caput, gressus caligine figunt </div><div class="l">et rabiem desisse dolent. quin protinus ipsa</div><div class="l">tendit ad Italiam supplex Aurora potentem</div><div class="pagebreak" id="index.xml-pb-d30e2449">[Page v.1.p.224]</div><div class="l">non radiis redimita comam, non flammea vultu</div><div class="l">nec croceum vestita diem; stat livida luctu,</div><div class="l">qualis erat Phrygio tegeret cum Memnona busto.</div><div class="l">quam simul agnovit Stilicho nec causa latebat, </div><div class="l">restitit; ilia manum victricem amplexa moratur</div><div class="l">altaque vix lacrimans inter suspiria fatur:</div><div class="l">“Tantane te nostri ceperunt taedia mundi?</div><div class="l">sic me ludibrium famulis risumque relinquis </div><div class="l">dux quondam rectorque meus? solamque tueris</div><div class="l">Hesperiam? domiti nec te post bella tyranni</div><div class="l">cernere iam licuit? sic te victoria nobis</div><div class="l">eripuit Gallisque dedit? Rufinus origo</div><div class="l">prima mali: geminas inter discordia partes </div><div class="l">hoc auctore fuit. sed iam maiora moventi</div><div class="l">occurrit iusta rediens exercitus ira,</div><div class="l">fortis adhuc ferrique memor. brevis inde reluxit</div><div class="l">falsaque libertas; rursum Stilichonis habenis</div><div class="l">sperabam me posse regi. pro caeca futuri </div><div class="l">gaudia! fraterno coniungi coeperat orbis</div><div class="l">imperio (quis enim tanto terrore recentis</div><div class="l">exempli paribus sese committeret ausis?),</div><div class="l">cum subito (monstrosa mihi turpisque relatu</div><div class="l">fabula) Rufini castratus prosilit heres, </div><div class="l">et similes iterum luctus Fortuna reduxit,</div><div class="l">ut solum domini sexum mutasse viderer.</div><div class="l">Hic primum thalami claustris delicta tegebat</div><div class="l">clam timideque iubens; erat invidiosa potestas,</div><div class="l">sed tamen eunuchi, necdum sibi publica iura </div><div class="pagebreak" id="index.xml-pb-d30e2509">[Page v.1.p.226]</div><div class="l">sumere nec totas audebat vertere leges.</div><div class="l">at postquam pulsisque bonis et faece retenta</div><div class="l">peiores legit socios dignusque satelles</div><div class="l">hinc Hosius stetit, inde Leo, fiducia crevit</div><div class="l">regnandique palam flagravit aperta libido. </div><div class="l">patricius, consul maculat quos vendit honores,</div><div class="l">plus maculat quos ipse gerit. iam signa tubaeque</div><div class="l">mollescunt, ipsos ignavia fluxit in enses.</div><div class="l">exultant merito gentes facilisque volenti</div><div class="l">praeda sumus. iam Bistoniis Haemoque nivali </div><div class="l">vastior expulsis Oriens squalescit aratris.</div><div class="l">ei mihi, quas urbes et quanto tempore Martis</div><div class="l">ignaras uno rapuerunt proelia cursu!</div><div class="l">nuper ab extremo veniens equitatus Araxe</div><div class="l">terruit Antiochi muros, ipsumque decorae </div><div class="l">paene caput Syriae flammis hostilibus arsit.</div><div class="l">utque gravis spoliis nulloque obstante profunda</div><div class="l">laetus caede redit, sequitur mucrone secundo</div><div class="l">continuum vulnus; nec iam mihi Caucasus hostes</div><div class="l">nec mittit gelidus Phasis; nascuntur in ipso </div><div class="l">bella sinu. legio pridem Romana Gruthungi,</div><div class="l">iura quibus victis dedimus, quibus arva domusque</div><div class="l">praebuimus, Lydos Asiaeque uberrima vastant</div><div class="l">ignibus et si quid tempestas prima reliquit.</div><div class="l">nec vi nec numero freti; sed inertia nutrit </div><div class="l">proditioque ducum, quorum per crimina miles</div><div class="pagebreak" id="index.xml-pb-d30e2564">[Page v.1.p.228]</div><div class="l">captivis dat terga suis, quos teste subegit</div><div class="l">Danuvio partemque timet qui reppulit omnes.</div><div class="l">Aula choris epulisque vacat nec perdita curat,</div><div class="l">dum superest aliquid. ne quid tamen orbe reciso</div><div class="l">venditor amittat, provincia quaeque superstes </div><div class="l">dividitur geminumque duplex passura tribunal</div><div class="l">cogitur alterius pretium sarcire peremptae.</div><div class="l">sic mihi restituunt populos; hac arte reperta</div><div class="l">rectorum numerum terris pereuntibus augent.</div><div class="l">In te iam spes una mihi. pro fronde Minervae</div><div class="l">has tibi protendo lacrimas: succurre ruenti,</div><div class="l">eripe me tandem, servilibus eripe regnis.</div><div class="l">neve adeo cunctos paucorum crimine damnes</div><div class="l">nec nova tot meritis offensa prioribus obstet. </div><div class="l">iamiam flecte animum. suprema pericula semper</div><div class="l">dant veniam culpae. quamvis iratus et exul</div><div class="l">pro patriae flammis non distulit arma Camillus.</div><div class="l">nec te subtrahimus Latio; defensor utrique</div><div class="l">sufficis. armorum liceat splendore tuorum </div><div class="l">in commune frui; clipeus nos protegat idem</div><div class="l">unaque pro gemino desudet cardine virtus.”</div></div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:23Z.
	       SAXON HE 9.8.0.5.
		 --></address></div></body></html>