<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>De Providentia</title><meta name="author" content="Seneca" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="De Providentia" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">De Providentia</h1></div><!--TEI front--><h2>Table of contents</h2><ul class="toc toc_body"><li class="toc"><span class="headingNumber">1. </span><a lang="lat" class="toc toc_0" href="#index.xml-body.1_div.1">L. Annaei Senecae dialogorum  liber I ad Lucilium quare aliqua incommoda bonis viris accidant, cum providentia sit (De Providentia)</a><ul class="toc"></ul></li></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span><span class="head">L. Annaei Senecae dialogorum <span class="pagebreak" id="index.xml-pb-d30e68">[Page p.2]</span> liber I ad Lucilium quare aliqua incommoda bonis viris accidant, cum providentia sit (De Providentia)</span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="textpart" id="index.xml-body.1_div.1_div.1_div.1"><h4><span class="headingNumber">1.1.1. </span></h4><div class="textpart" id="index.xml-body.1_div.1_div.1_div.1_div.1"><h5><span class="headingNumber">1.1.1.1. </span></h5><p>Quaesisti a me, Lucili, quid ita, si providentia mundus regeretur, multa bonis viris mala acciderent. Hoc commodius in contextu operis redderetur, cum praeesse universis providentiam probaremus et interesse nobis deum ; sed quoniam a toto particulam revelli placet et unam contradictionem manente lite integra solvere, faciam rem non difficilem, causam deorum agam. </p></div><div class="textpart" id="index.xml-body.1_div.1_div.1_div.1_div.2"><h5><span class="headingNumber">1.1.1.2. </span></h5><p>Supervacuum est in praesentia ostendere non sine aliquo custode tantum opus stare nec hunc siderum coetum discursumque fortuiti impetus esse, et quae casus incitat saepe turbari et cito arietare, hanc inoffensarn velocitatem procedere aeternae legis imperio <span class="pagebreak" id="index.xml-pb-d30e78">[Page p.4]</span> tantum rerum terra marique gestantem, tantum clarissimorum luminum et ex disposito relucentium ; non esse materiae errantis hunc ordinem nec quae temere coierunt tanta arte pendere, ut terrarum gravissimum pondus sedeat immotum et circa se properantis caeli fugam spectet, ut infusa vallibus maria molliant terras nec ullum incrementum fluminum sentiant, ut ex minimis seminibus nascantur ingentia.</p></div><div class="textpart" id="index.xml-body.1_div.1_div.1_div.1_div.3"><h5><span class="headingNumber">1.1.1.3. </span></h5><p>Ne illa quidem quae videntur confusa et incerta, pluvias dico nubesque et elisorum fulminum iactus et incendia ruptis montium verticibus effusa, tremores labantis soli aliaque quae tumultuosa pars rerum circa terras movet, sine ratione, quamvis subita sint, accidunt, sed suas et illa causas habent non minus quam quae alienis locis conspecta miraculo sunt, ut in mediis fluctibus calentes aquae et nova insularum in vasto exsilientium mari spatia. </p></div><div class="textpart" id="index.xml-body.1_div.1_div.1_div.1_div.4"><h5><span class="headingNumber">1.1.1.4. </span></h5><p>Iam vero si quis observaverit nudari litora pelago in se recedente eademque intra exiguum tempus operiri, credet caeca quadam volutatione modo contrahi undas et introrsum agi, modo erumpere et magno cursu repetere sedem suam, cum interim illae portionibus crescunt et ad horam ac diem subeunt ampliores <span class="pagebreak" id="index.xml-pb-d30e86">[Page p.6]</span> minoresque, prout illas lunare sidus elicuit, ad cuius arbitrium oceanus exundat. Suo ista tempori re- serventur, eo quidem magis quod tu non dubitas de providentia sed querens.</p></div><div class="textpart" id="index.xml-body.1_div.1_div.1_div.1_div.5"><h5><span class="headingNumber">1.1.1.5. </span></h5><p>In gratiam te reducam cum diis adversus optimos optimis. Neque enim rerum natura patitur ut umquam bona bonis noceant ; inter bonos viros ac deos amicitia est conciliante virtute. Amicitiam dico ? Immo etiam necessitudo et similitudo, quoniam quidem bonus tempore tantum a deo differt, discipulus eius aemulatorque et vera progenies, quam parens ille magnificus, virtutum non lenis exactor, sicut severi patres, durius educat. </p></div><div class="textpart" id="index.xml-body.1_div.1_div.1_div.1_div.6"><h5><span class="headingNumber">1.1.1.6. </span></h5><p>Itaque cum videris bonos viros acceptosque diis laborare, sudare, per arduum escendere, malos autem lascivire et voluptatibus fluere, cogita filiorum nos modestia delectari, vernularum licentia, illos disciplina tristiori contineri, horum ali audaciam. Idem tibi de deo liqueat. Bonum virum in deliciis non habet, experitur, indurat, sibi illum parat. </p></div></div><div class="textpart" id="index.xml-body.1_div.1_div.1_div.2"><h4><span class="headingNumber">1.1.2. </span></h4><div class="textpart" id="index.xml-body.1_div.1_div.1_div.2_div.1"><h5><span class="headingNumber">1.1.2.1. </span></h5><p>" Quare multa bonis viris adversa eveniunt ? " Nihil accidere bono viro mali potest ; non miscentur contraria. Quemadmodum tot amnes, tantum superne deiectorum imbrium, tanta medicatorum vis fontium non mutant saporem maris, ne remittunt quidem, ita adversarum impetus rerum viri fortis non vertit ani- <span class="pagebreak" id="index.xml-pb-d30e98">[Page p.8]</span> mum. Manet in statu et quicquid evenit in suum colorem trahit ; est enim omnibus externis potentior.</p></div><div class="textpart" id="index.xml-body.1_div.1_div.1_div.2_div.2"><h5><span class="headingNumber">1.1.2.2. </span></h5><p>Nec hoc dico : non sentit illa, sed vincit et alioqui quietus placidusque contra incurrentia attollitur. Omnia adversa exercitationes putat. Quis autem, vir modo et erectus ad honesta, non est laboris adpetens iusti et ad officia eum periculo promptus ? Cui non industrio otium poena est ? </p></div><div class="textpart" id="index.xml-body.1_div.1_div.1_div.2_div.3"><h5><span class="headingNumber">1.1.2.3. </span></h5><p>Athletas videmus, quibus virium cura est, eum fortissimis quibusque confligere et exigere ab is per quos certamini praeparantur, ut totis contra ipsos viribus utantur ; caedi se vexarique patiuntur et si non inveniunt singulos pares, pluribus simul obiciuntur. Marcet sine adversario virtus; </p></div><div class="textpart" id="index.xml-body.1_div.1_div.1_div.2_div.4"><h5><span class="headingNumber">1.1.2.4. </span></h5><p>tunc apparet quanta sit quantumque polleat, cum quid possit patientia ostendit. Scias licet idem viris bonis esse faciendum, ut dura ac difficilia non reformident nec de fato querantur, quicquid accidit boni consulant, in bonum vertant. Non quid sed quemadmodum feras interest. </p></div><div class="textpart" id="index.xml-body.1_div.1_div.1_div.2_div.5"><h5><span class="headingNumber">1.1.2.5. </span></h5><p>Non vides quanto aliter patres, aliter matres indulgeant ? Illi excitari iubent liberos ad studia obeunda mature, feriatis quoque diebus non patiuntur esse otiosos et sudorem illis et interdum lacrimas excutiunt; at matres fovere in sinu, continere in umbra volunt, numquam contristari, numquam flere, num- quam laborare. </p></div><div class="textpart" id="index.xml-body.1_div.1_div.1_div.2_div.6"><h5><span class="headingNumber">1.1.2.6. </span></h5><p>Patrium deus habet adversus bonos <span class="pagebreak" id="index.xml-pb-d30e115">[Page p.10]</span> viros animum et illos fortiter amat et " Operibus," inquit, " doloribus, damnis exagitentur, ut verum colligant robur." Languent per inertiam saginata nec labore tantum sed motu et ipso sui onere deficiunt. Non fert ullum ictum inlaesa felicitas ; at cui assidua fuit cum incommodis suis rixa, callum per iniurias duxit nec ulli malo cedit sed etiam si cecidit de genu pugnat.</p></div><div class="textpart" id="index.xml-body.1_div.1_div.1_div.2_div.7"><h5><span class="headingNumber">1.1.2.7. </span></h5><p>Miraris tu, si deus ille bonorum amantissimus, qui illos quam optimos esse atque excellentissimos vult, fortunam illis cum qua exerceantur adsignat ? Ego vero non miror, si aliquando impetum capiunt spectandi magnos viros conluctantis cum aliqua calamitate. </p></div><div class="textpart" id="index.xml-body.1_div.1_div.1_div.2_div.8"><h5><span class="headingNumber">1.1.2.8. </span></h5><p>Nobis interdum voluptati est, si adulescens constantis animi irruentem feram venabulo excepit, si leonis incursum interritus pertulit, tantoque hoc spectaculum est gratius, quanto id honestior fecit. Non sunt ista, quae possint deorum in se vultum convertere, puerilia et humanae oblecta- menta levitatis. </p></div><div class="textpart" id="index.xml-body.1_div.1_div.1_div.2_div.9"><h5><span class="headingNumber">1.1.2.9. </span></h5><p>Ecce spectaculum dignum ad quod respiciat intentus operi suo deus, ecce par deo dignum, vir fortis cum fortuna mala compositus, utique si et provocavit. Non video, inquam, quid habeat in terris Iuppiter pulchrius, si eo<span class="note" id="Note1"><span class="noteLabel">Note: </span>eo added by Goerenz. </span> convertere animum velit, quam ut spectet Catonem iam partibus non semel fractis stantem nihilo minus inter ruinas publicas rectum.</p></div><div class="textpart" id="index.xml-body.1_div.1_div.1_div.2_div.10"><h5><span class="headingNumber">1.1.2.10. </span></h5><p>" Licet," inquit, "omnia in unius <span class="pagebreak" id="index.xml-pb-d30e132">[Page p.12]</span> dicionem concesserint, custodiantur legionibus terrae, classibus maria, Caesarianus portas miles obsideat ; Cato qua exeat habet ; una manu latam libertati viam faciet. Ferrum istud, etiam civili bello purum et innoxium, bonas tandem ac nobiles edet operas : libertatem, quam patriae non potuit, Catoni dabit. Aggredere, anime, diu meditatum opus, eripe te rebus humanis. Iam Petreius et Iuba concucurrerunt iacentque alter alterius manu caesi. Fortis et egregia fati conventio, sed quae non deceat magnitudinem nostram ; tam turpe est Catoni mortem ab ullo petere quam vitam."</p></div><div class="textpart" id="index.xml-body.1_div.1_div.1_div.2_div.11"><h5><span class="headingNumber">1.1.2.11. </span></h5><p>Liquet mihi cum magno spectasse gaudio deos, dum ille vir, acerrimus sui vindex, alienae saluti consulit et instruit discedendum fugam, dum studia etiam nocte ultima tractat, dum gladium sacro pectori infigit, dum viscera spargit et illam sanctissimam animam indignamque quae ferro contaminaretur manu educit. </p></div><div class="textpart" id="index.xml-body.1_div.1_div.1_div.2_div.12"><h5><span class="headingNumber">1.1.2.12. </span></h5><p>Inde crediderim fuisse parum certum et efficax vulnus ; non fuit diis immortalibus satis spectare Catonem semel. Retenta ac revocata virtus est, ut in difficiliore parte se ostenderet ; non enim tam magno animo mors initur quam repetitur. Quidni libenter spectarent alumnum suum tam claro ac memorabili exitu evadentem ? Mors illos consecrat, quorum exitum et qui timent laudant. </p></div></div><div class="textpart" id="index.xml-body.1_div.1_div.1_div.3"><h4><span class="headingNumber">1.1.3. </span></h4><div class="textpart" id="index.xml-body.1_div.1_div.1_div.3_div.1"><h5><span class="headingNumber">1.1.3.1. </span></h5><p>Sed iam procedente oratione ostendam, quam <span class="pagebreak" id="index.xml-pb-d30e145">[Page p.14]</span> non sint quae videntur mala. Nunc illud dico, ista quae tu vocas aspera, quae adversa et abominanda, primum pro ipsis esse quibus accidunt, deinde pro universis, quorum maior diis cura quam singulorum est, post hoc volentibus accidere ac dignos malo esse, si nolint. His adiciam fato ista sic et recte<span class="note" id="Note2"><span class="noteLabel">Note: </span>et recte Petschenig from A : ire et Madvig. </span> eadem lege bonis evenire qua sunt boni. Persuadebo deinde tibi, ne umquam boni viri miserearis; potest enim miser dici, non potest esse.</p></div><div class="textpart" id="index.xml-body.1_div.1_div.1_div.3_div.2"><h5><span class="headingNumber">1.1.3.2. </span></h5><p>Difficillimum ex omnibus quae proposui videtur quod primum dixi, pro ipsis esse quibus e veniunt ista quae horremus ac tremimus. " Pro ipsis est," inquis, " in exilium proici, in egestatem deduci, liberos coniugem ecferre, ignominia affici, debilitari ? " Si miraris haec pro aliquo esse, miraberis quosdam ferro et igne curari nec minus fame ac siti. Sed si cogitaveris tecum remedii causa quibusdam et radi ossa et legi et extrahi venas et quaedam amputari membra quae sine totius pernicie corporis haerere non poterant, hoc quoque patieris probari tibi, quaedam incommoda pro is esse quibus accidunt, tam me <span class="pagebreak" id="index.xml-pb-d30e153">[Page p.16]</span> hercules quam quaedam quae laudantur atque appetuntur contra eos esse quos delectaverunt, simillima cruditatibus ebrietatibusque et ceteris quae necant per voluptatem.</p></div><div class="textpart" id="index.xml-body.1_div.1_div.1_div.3_div.3"><h5><span class="headingNumber">1.1.3.3. </span></h5><p>Inter multa magnifica Demetri nostri et haec vox est, a qua recens sum ; sonat adhuc et vibrat in auribus meis : " Nihil," inquit, " mihi videtur infelicius eo, cui nihil umquam evenit adversi." Non licuit enim illi se experiri. Ut ex voto illi fluxerint omnia, ut ante votum, male tamen de illo dii iudicaverunt. Indignus visus est a quo vinceretur aliquando fortuna, quae ignavissimum quemque refugit, quasi dicat : " Quid ego istum mihi adversarium adsumam ? Statim arma submittet; non opus est in illum tota potentia mea, levi comminatione pelletur, non potest sustinere vultum meum. Alius circumspiciatur cum quo conferre possimus manum ; pudet congredi cum homine vinci parato. </p></div><div class="textpart" id="index.xml-body.1_div.1_div.1_div.3_div.4"><h5><span class="headingNumber">1.1.3.4. </span></h5><p>" Ignominiam iudicat gladiator cum inferiore componi et scit eum sine gloria vinci, qui sine periculo vincitur. Idem facit fortuna : fortissimos sibi pares quaerit, quosdam fastidio transit. Contumacissimum quemque et rectissimum aggreditur, adversus quem vim suam intendat: ignem experitur in Mucio, paupertatem in Fabricio, exilium in Rutilio, tormenta in Regulo, venenum in Socrate, mortem in Catone. Magnum exemplum nisi mala fortuna non invenit. <span class="pagebreak" id="index.xml-pb-d30e161">[Page p.18]</span></p></div><div class="textpart" id="index.xml-body.1_div.1_div.1_div.3_div.5"><h5><span class="headingNumber">1.1.3.5. </span></h5><p>Infelix est Mucius, quod dextra ignes hostium premit et ipse a se exigit erroris sui poenas ? Quod regem, quem armata manu non potuit, exusta fugat ? Quid ergo ? Felicior esset, si in sinu amicae foveret manum ? </p></div><div class="textpart" id="index.xml-body.1_div.1_div.1_div.3_div.6"><h5><span class="headingNumber">1.1.3.6. </span></h5><p>Infelix est Fabricius, quod rus suum, quantum a re publica vacavit, fodit ? Quod bellum tam eum Pyrrho quam eum divitiis gerit ? Quod ad focum cenat illas ipsas radices et herbas quas in repurgando agro triumphalis senex vulsit ? Quid ergo ? Felicior esset, si in ventrem suum longinqui litoris pisces et peregrina aucupia congereret, si conchylis superi atque inferi maris pigritiam stomachi nausiantis erigeret, si ingenti pomorum strue cingeret primae formae feras, captas multa caede venantium ? </p></div><div class="textpart" id="index.xml-body.1_div.1_div.1_div.3_div.7"><h5><span class="headingNumber">1.1.3.7. </span></h5><p>Infelix est Rutilius, quod qui illum damnaverunt causam dicent omnibus saeculis ? Quod aequiore animo passus est se patriae eripi quam sibi exilium ? Quod Sullae dictatori solus aliquid negavit et revocatus tantum non retro cessit et longius fugit ? " Viderint," inquit, " isti quos Romae deprehendit felicitas tua. Videant largum in foro sanguinem et supra Servilianum lacum (id enim proscriptionis Sullanae spoliarium est) <span class="pagebreak" id="index.xml-pb-d30e172">[Page p.20]</span> senatorum capita et passim vagantis per urbem percussorum greges et multa milia civium Romanorum uno loco post fidem, immo per ipsam fidem trucidata ; videant ista qui exulare non possunt." Quid ergo ?</p></div><div class="textpart" id="index.xml-body.1_div.1_div.1_div.3_div.8"><h5><span class="headingNumber">1.1.3.8. </span></h5><p>Felix est L. Sulla, quod illi descendenti ad forum gladio summovetur, quod capita sibi consularium virorum patitur ostendi et pretium caedis per quaestorem ac tabulas publicas numerat ? Et haec omnia facit ille, ille qui legem Corneliam tulit ! </p></div><div class="textpart" id="index.xml-body.1_div.1_div.1_div.3_div.9"><h5><span class="headingNumber">1.1.3.9. </span></h5><p>Veniamus ad Regulum : quid illi fortuna nocuit, quod illum documentum fidei, documentum patientiae fecit ? Figunt cutem clavi et quocumque fatigatum corpus reclinavit, vulneri incumbit, in perpetuam vigiliam suspensa sunt lumina. Quanto plus tormenti tanto plus erit gloriae. Vis scire quam non paeniteat hoc pretio aestimasse virtutem ? Refice illum et mitte in senatum ; eandem sententiam dicet. </p></div><div class="textpart" id="index.xml-body.1_div.1_div.1_div.3_div.10"><h5><span class="headingNumber">1.1.3.10. </span></h5><p>Feliciorem ergo tu Maecenatem putas, cui amoribus anxio et morosae uxoris cotidiana repudia deflenti somnus per symphoniarum cantum ex longinquo lene resonantium quaeritur ? Mero se licet sopiat et aquarum fragoribus avocet et mille voluptatibus mentem anxiam fallat, tam vigilabit in pluma quam ille in cruce ; sed illi solacium est pro honesto dura tolerare et ad causam a patientia respicit, hunc voluptatibus marcidum et felicitate nimia laborantem magis his <span class="pagebreak" id="index.xml-pb-d30e183">[Page p.22]</span> quae patitur vexat causa patiendi.</p></div><div class="textpart" id="index.xml-body.1_div.1_div.1_div.3_div.11"><h5><span class="headingNumber">1.1.3.11. </span></h5><p>Non usque eo in possessionem generis humani vitia venerunt, ut dubium sit an electione fati data plures nasci Reguli quam Maecenates velint; aut si quis fuerit, qui audeat dicere Maecenatem se quam Regulum nasci maluisse, idem iste, taceat licet, nasci se Terentiam maluit ! </p></div><div class="textpart" id="index.xml-body.1_div.1_div.1_div.3_div.12"><h5><span class="headingNumber">1.1.3.12. </span></h5><p>Male tractatum Socratem iudicas, quod illam potionem publice mixtam non aliter quam medicamentum immortalitatis obduxit et de morte disputavit usque ad ipsam ? Male cum illo actum est, quod gelatus est sanguis ac paulatim frigore inducto venarum vigor constitit ? </p></div><div class="textpart" id="index.xml-body.1_div.1_div.1_div.3_div.13"><h5><span class="headingNumber">1.1.3.13. </span></h5><p>Quanto magis huic invidendum est quam illis quibus gemma ministratur, quibus exoletus omnia pati doctus exsectae virilitatis aut dubiae suspensam auro nivem diluit ! Hi quicquid biberunt vomitu remetientur tristes et bilem suam regustantes, at ille venenum laetus et libens hauriet. </p></div><div class="textpart" id="index.xml-body.1_div.1_div.1_div.3_div.14"><h5><span class="headingNumber">1.1.3.14. </span></h5><p>Quod ad Catonem pertinet, satis dictum est summamque illi felicitatem contigisse consensus hominum fatebitur, quem sibi rerum natura delegit cum quo metuenda confideret. " Inimicitiae potentium graves sunt; opponatur simul Pompeio, Caesari, Crasso. Grave est a deterioribus honore anteiri; Vatinio <span class="pagebreak" id="index.xml-pb-d30e198">[Page p.24]</span> postferatur. Grave est civilibus bellis interesse; toto terrarum orbe pro causa bona tam infeliciter quam pertinaciter militet. Grave est manus sibi afferre; faciat. Quid per haec consequar ? Ut omnes sciant non esse haec mala quibus ego dignum Catonem putavi."</p></div></div><div class="textpart" id="index.xml-body.1_div.1_div.1_div.4"><h4><span class="headingNumber">1.1.4. </span></h4><div class="textpart" id="index.xml-body.1_div.1_div.1_div.4_div.1"><h5><span class="headingNumber">1.1.4.1. </span></h5><p>Prosperae res et in plebem ac vilia ingenia deveniunt ; at calamitates terroresque mortalium sub iugum mittere proprium magni viri est. Semper vero esse felicem et sine morsu animi transire vitam igno- rare est rerum naturae alteram partem. </p></div><div class="textpart" id="index.xml-body.1_div.1_div.1_div.4_div.2"><h5><span class="headingNumber">1.1.4.2. </span></h5><p>Magnus vir es ; sed unde scio, si tibi fortuna non dat facultatem exhibendae virtutis ? Descendisti ad Olympia, sed nemo praeter te ; coronam habes, victoriam non habes. Non gratulor tamquam viro forti, sed tanquam consulatum praeturamve adepto; honore auctus es. </p></div><div class="textpart" id="index.xml-body.1_div.1_div.1_div.4_div.3"><h5><span class="headingNumber">1.1.4.3. </span></h5><p>Item dicere et bono viro possum, si illi nullam occasionem difficilior casus dedit in qua una<span class="note" id="Note3"><span class="noteLabel">Note: </span>una Gertz and Hermes omit. </span> vim animi sui ostenderet : “Miserum te iudico, quod numquam fuisti miser. Transisti sine adversario vitam ; nemo sciet quid potueris, ne tu quidem ipse.” Opus est enim ad notitiam sui experimento ; quid quisque posset nisi temptando non didicit. Itaque quidam ipsi ultro se cessantibus malis obtulerunt et virtuti iturae in obscurum occasionem per quam enitesceret quaesierunt.</p></div><div class="textpart" id="index.xml-body.1_div.1_div.1_div.4_div.4"><h5><span class="headingNumber">1.1.4.4. </span></h5><p>Gaudent, inquam, magni viri aliquando rebus adversis, non aliter quam fortes <span class="pagebreak" id="index.xml-pb-d30e216">[Page p.26]</span> milites bello. Triumphum ego murmillonem sub Tib. Caesare de raritate munerum audivi querentem : " Quam bella," inquit, " aetas perit ! " Avida est periculi virtus et quo tendat, non quid passura sit cogitat, quoniam etiam quod passura est gloriae pars est. Militares viri gloriantur vulneribus, laeti fluentem meliori casu sanguinem ostentant ; idem licet fecerint qui integri revertuntur ex acie, magis spectatur qui saucius redit.</p></div><div class="textpart" id="index.xml-body.1_div.1_div.1_div.4_div.5"><h5><span class="headingNumber">1.1.4.5. </span></h5><p>Ipsis, inquam, deus consulit, quos esse quam honestissimos cupit, quotiens illis materiam praebet aliquid animose fortiterque faciendi, ad quam rem opus est aliqua rerum difficultate. Gubernatorem in tempestate, in acie militem intellegas. Unde possum scire quantum adversus paupertatem tibi animi sit, si divitiis diffluis ? Unde possum scire quantum adversus ignominiam et infamiam odiumque populare constantiae habeas, si inter plausus senescis, si te inexpugnabilis et in- clinatione quadam mentium pronus favor sequitur ? Unde scio quam aequo animo laturus sis orbitatem, si quoscumque sustulisti vides ? Audivi te, cum alios consolareris : tunc conspexissem, si te ipse consolatus esses, si te ipse dolere vetuisses. </p></div><div class="textpart" id="index.xml-body.1_div.1_div.1_div.4_div.6"><h5><span class="headingNumber">1.1.4.6. </span></h5><p>Nolite, obsecro vos, expavescere ista, quae dii immortales velut stimulos admovent animis : calamitas virtutis occasio est. Illos merito quis dixerit miseros qui nimia felicitate <span class="pagebreak" id="index.xml-pb-d30e224">[Page p.28]</span> torpescunt, quos velut in mari lento tranquillitas iners detinet ; quicquid illis inciderit, novum veniet.</p></div><div class="textpart" id="index.xml-body.1_div.1_div.1_div.4_div.7"><h5><span class="headingNumber">1.1.4.7. </span></h5><p>Magis urgent saeva inexpertos, grave est tenerae cervici iugum. Ad suspicionem vulneris tiro pallescit, audacter veteranus cruorem suum spectat, qui scit se saepe vicisse post sanguinem. Hos itaque deus quos probat, quos amat, indurat, recognoscit, exercet ; eos autem quibus indulgere videtur, quibus parcere, molles Venturis malis servat. Erratis enim, si quem iudicatis exceptum. Veniet et<span class="note" id="Note4"><span class="noteLabel">Note: </span>et Gruter inserts. </span> ad illum diu felicem sua portio ; quisquis videtur dimissus esse, dilatus est. Quare deus optimum quemque aut mala valetudine aut luctu aut aliis incommodis afficit ?</p></div><div class="textpart" id="index.xml-body.1_div.1_div.1_div.4_div.8"><h5><span class="headingNumber">1.1.4.8. </span></h5><p>Quia in castris quoque periculosa fortissimis imperantur ; dux lectissimos mittit, qui nocturnis hostes aggrediantur insidiis aut explorent iter aut praesidium loco deiciant. Nemo eorum qui exeunt dicit : " Male de me imperator meruit," sed " bene iudicavit." Item dicant quicumque iubentur pati timidis ignavisque flebilia: " Digni visi sumus deo in quibus experiretur quantum humana natura posset pati." </p></div><div class="textpart" id="index.xml-body.1_div.1_div.1_div.4_div.9"><h5><span class="headingNumber">1.1.4.9. </span></h5><p>Fugite delicias, fugite enervantem felicitatem, qua animi permadescunt et nisi aliquid intervenit quod humanae sortis admoneat, manent<span class="note" id="Note5"><span class="noteLabel">Note: </span>manent Hermes inserts.</span> velut perpetua ebrietate sopiti. Quem specularia semper ab afflatu <span class="pagebreak" id="index.xml-pb-d30e241">[Page p.30]</span> vindicaverunt, cuius pedes inter fomenta subinde mutata tepuerunt, cuius cenationes subditus et parietibus circumfusus calor temperavit, hunc levis aura non sine periculo stringet.</p></div><div class="textpart" id="index.xml-body.1_div.1_div.1_div.4_div.10"><h5><span class="headingNumber">1.1.4.10. </span></h5><p>Cum omnia quae excesserunt modum noceant, periculosissima felicitatis intemperantia est : movet cerebrum, in vanas mentes imagines evocat, multum inter falsum ac verum mediae caliginis fundit. Quidni satius sit perpetuam infelicitatem advocata virtute sustinere quam infinitis atque immodicis bonis rumpi ? Lenior ieiunio mors est, cruditate dissiliunt. </p></div><div class="textpart" id="index.xml-body.1_div.1_div.1_div.4_div.11"><h5><span class="headingNumber">1.1.4.11. </span></h5><p>Hanc itaque rationem dii sequuntur in bonis viris quam in discipulis suis praeceptores, qui plus laboris ab is exigunt, in quibus certior spes est. Numquid tu invisos esse Lacedaemoniis liberos suos credis, quorum experiuntur indolem publice verberibus admotis ? Ipsi illos patres adhortantur, ut ictus flagellorum fortiter perferant, et laceros ac semianimes rogant, perseverent vulnera praebere vulne- ribus. </p></div><div class="textpart" id="index.xml-body.1_div.1_div.1_div.4_div.12"><h5><span class="headingNumber">1.1.4.12. </span></h5><p>Quid mirum, si dure generosos spiritus deus temptat ? Numquam virtutis molle documentum est. Verberat nos et lacerat fortuna ; patiamur ! Non est saevitia, certamen est, quod quo<span class="note" id="Note6"><span class="noteLabel">Note: </span>quod quo Hermes, after Thomas : quo id Gertz : quod A1: quod si A5. </span> saepius adierimus, fortiores erimus. Solidissima corporis pars est quam frequens usus agitavit. Praebendi fortunae sumus, ut contra illam ab ipsa duremur ; paulatim nos sibi pares faciet, contemptum periculorum ad- siduitas periclitandi dabit.</p></div><div class="textpart" id="index.xml-body.1_div.1_div.1_div.4_div.13"><h5><span class="headingNumber">1.1.4.13. </span></h5><p>Sic sunt nauticis corpora <span class="pagebreak" id="index.xml-pb-d30e259">[Page p.32]</span> ferendo mari dura, agricolis manus tritae, ad excutienda tela militares lacerti valent, agilia Sunt membra cursoribus ; id in quoque solidissimum est quod exercuit. Ad contemnendam patientiam malorum animus patientia pervenit; quae quid in nobis efficere possit scies, si aspexeris quantum nationibus nudis et inopia fortioribus labor praestet.</p></div><div class="textpart" id="index.xml-body.1_div.1_div.1_div.4_div.14"><h5><span class="headingNumber">1.1.4.14. </span></h5><p>Omnes considera gentes in quibus Romana pax desinit. Germanos dico et quicquid circa Histrum vagarum gentium occursat. Perpetua illos hiemps, triste caelum premit, maligne solum sterile sustentat; imbrem culmo aut fronde defendunt, super durata glacie stagna persultant, in alimentum feras captant. </p></div><div class="textpart" id="index.xml-body.1_div.1_div.1_div.4_div.15"><h5><span class="headingNumber">1.1.4.15. </span></h5><p>Miseri tibi videntur ? Nihil miserum est quod in naturam consuetudo perduxit; paulatim enim voluptati sunt quae necessitate coeperunt. Nulla illis domicilia nullaeque sedes sunt nisi quas lassitudo in diem posuit ; vilis et hic quaerendus manu victus, horrenda iniquitas caeli, intecta corpora ; hoc quod tibi calamitas videtur tot gentium vita est ! Quid miraris bonos viros, ut confirmentur, concuti ? </p></div><div class="textpart" id="index.xml-body.1_div.1_div.1_div.4_div.16"><h5><span class="headingNumber">1.1.4.16. </span></h5><p>Non est arbor solida nec fortis nisi in quam frequens ventus incursat ; ipsa enim vexatione constringitur et radices certius figit ; fragiles sunt quae in aprica valle creverunt. Pro ipsis ergo bonis viris est, ut esse interriti possint, multum inter formidolosa <span class="pagebreak" id="index.xml-pb-d30e270">[Page p.34]</span> versari et aequo animo ferre quae non sunt mala nisi male sustinenti.</p></div></div><div class="textpart" id="index.xml-body.1_div.1_div.1_div.5"><h4><span class="headingNumber">1.1.5. </span></h4><div class="textpart" id="index.xml-body.1_div.1_div.1_div.5_div.1"><h5><span class="headingNumber">1.1.5.1. </span></h5><p>Adice nunc, quod pro omnibus est optimum quemque, ut ita dicam, militare et edere operas. Hoc est propositum deo quod sapienti viro, ostendere haec quae vulgus appetit, quae reformidat, nec bona esse nec mala ; apparebit autem bona esse, si illa non nisi bonis viris tribu erit, et mala esse, si tantum malis irrogaverit. </p></div><div class="textpart" id="index.xml-body.1_div.1_div.1_div.5_div.2"><h5><span class="headingNumber">1.1.5.2. </span></h5><p>Detestabilis erit caecitas, si nemo oculos perdiderit, nisi cui eruendi sunt : itaque careant luce Appius et Metellus. Non sunt divitiae bonum ; itaque habeat illas et Elius leno, ut homines pecuniam, cum in templis consecraverint, videant et in fornice. Nullo modo magis potest deus concupita traducere, quam si illa ad turpissimos defert, ab optimis abigit. </p></div><div class="textpart" id="index.xml-body.1_div.1_div.1_div.5_div.3"><h5><span class="headingNumber">1.1.5.3. </span></h5><p>" At iniquum est virum bonum debilitari aut configi aut alligari, malos integris corporibus solutos ac delicatos incedere." Quid porro ? Non est iniquum fortes viros arma sumere et in castris pernoctare et pro vallo obligatis stare vulneribus, interim in urbe securos esse percisos et professos impudicitiam ? Quid porro ? Non est iniquum no- bilissimas virgines ad sacra facienda noctibus excitari, altissimo somno inquinatas frui ? </p></div><div class="textpart" id="index.xml-body.1_div.1_div.1_div.5_div.4"><h5><span class="headingNumber">1.1.5.4. </span></h5><p>Labor optimos citat. Senatus per totum diem saepe consulitur, cum illo tempore vilissimus quisque aut in campo <span class="pagebreak" id="index.xml-pb-d30e285">[Page p.36]</span> Otium suum Oblectet aut in popina lateat aut tempus in aliquo circulo terat. Idem in hac magna re publica fit ; boni viri laborant, impendunt, impenduntur et volentes quidem ; non trahuntur a fortuna, sequuntur illam et aequant gradus. Si scissent, antecessissent.</p></div><div class="textpart" id="index.xml-body.1_div.1_div.1_div.5_div.5"><h5><span class="headingNumber">1.1.5.5. </span></h5><p>Hanc quoque animosam Demetri fortissimi viri vocem audisse me memini: " Hoc unum," inquit, " de vobis, di immortales, queri possum, quod non ante mihi notam voluntatem vestram fecistis ; prior enim ad ista venissem, ad quae nunc vocatus adsum. Vultis liberos sumere ? vobis illos sustuli. Vultis aliquam partem corporis ? sumite ; non magnam rem promitto, cito totum relinquam. Vultis spiritum ? quidni ? nullam moram faciam, quo minus recipiatis quod dedistis. A volente feretis quicquid petieritis. </p></div><div class="textpart" id="index.xml-body.1_div.1_div.1_div.5_div.6"><h5><span class="headingNumber">1.1.5.6. </span></h5><p>Quid ergo est ? Maluissem offerre quam tradere. Quid opus fuit auferre ? Accipere potuistis ; sed ne nunc quidem auferetis, quia nihil eripitur nisi retinenti." Nihil cogor, nihil patior invitus nec servio deo sed assentior, eo quidem magis, quod scio omnia certa et in aeternum dicta lege decurrere. </p></div><div class="textpart" id="index.xml-body.1_div.1_div.1_div.5_div.7"><h5><span class="headingNumber">1.1.5.7. </span></h5><p>Fata nos ducunt et quantum cuique temporis restat prima nascentium hora disposuit. Causa pendet ex causa, privata ac <span class="pagebreak" id="index.xml-pb-d30e296">[Page p.38]</span> publica longus ordo rerum trahit. Ideo fortiter Omne patiendum est, quia non, ut putamus, incidunt cuncta sed veniunt. Olim constitutum est quid gaudeas, quid fleas, et quamvis magna videatur varietate singulorum vita distingui, summa in unum venit; accipimus peritura perituri. Quid itaque indignamur ?</p></div><div class="textpart" id="index.xml-body.1_div.1_div.1_div.5_div.8"><h5><span class="headingNumber">1.1.5.8. </span></h5><p>Quid querimur ? Ad hoc parti <span class="note" id="Note7"><span class="noteLabel">Note: </span>parti Hermes : parati A. </span> sumus. Utatur ut vult suis natura corporibus ; nos laeti ad omnia et fortes cogitemus nihil perire de nostro. Quid est boni viri ? Praebere se fato. Grande solacium est cum universo rapi; quicquid est quod nos sic vivere, sic mori iussit, eadem necessitate et deos alligat. Irrevocabilis humana pariter ac divina cursus vehit. Ille ipse omnium conditor et rector scripsit quidem fata, sed sequitur ; semper paret, semel iussit.</p></div><div class="textpart" id="index.xml-body.1_div.1_div.1_div.5_div.9"><h5><span class="headingNumber">1.1.5.9. </span></h5><p>" Quare tamen deus tam iniquus in distributione fati fuit, ut bonis viris paupertatem et vulnera et acerba funera ascriberet ? " Non potest artifex mutare materiam ; hoc passa est. Quaedam separari a quibusdam non possunt, cohaerent, in- dividua sunt. Languida ingenia et in somnum itura aut in vigiliam somno simillimam inertibus nectuntur elementis ; ut efficiatur vir cum cura dicendus, fortiore fato opus est. Non erit illi planum iter ; sursum <span class="pagebreak" id="index.xml-pb-d30e307">[Page p.40]</span> oportet ac deorsum eat, fluctuetur ac navigium in turbido regat. Contra fortunam illi tenendus est cursus ; multa accident dura, aspera, sed quae molliat et complanet ipse.</p></div><div class="textpart" id="index.xml-body.1_div.1_div.1_div.5_div.10"><h5><span class="headingNumber">1.1.5.10. </span></h5><p>Ignis aurum probat, miseria fortes viros. Vide quam alte escendere debeat virtus ; scies illi non per secura vadendum : </p><blockquote class="blockquote"><div class="l">Ardua prima via est et quam vix mane recentes</div> <div class="l">enituntur equi; medio est altissima caelo,</div> <div class="l">unde mare et terras ipsi mihi saepe videre</div> <div class="l">sit timor et pavida trepidet formidine pectus,</div> <div class="l">ultima prona via est et eget moderamine certo ;</div> <div class="l">tunc etiam quae me subiectis excipit undis,</div> <div class="l">ne ferar in praeceps. Tethys solet ima vereri.</div></blockquote></div><div class="textpart" id="index.xml-body.1_div.1_div.1_div.5_div.11"><h5><span class="headingNumber">1.1.5.11. </span></h5><p>Haec cum audisset ille generosus adulescens : " Placet," inquit, " via ; escendo. Est tanti per ista ire casuro." Non desinit acrem animum metu territare : </p><blockquote class="blockquote"><div class="l">Utque viam teneas nulloque errore traharis,</div> <div class="l">per tamen adversi gradieris cornua tauri</div> <div class="l">Haemoniosque arcus violentique ora leonis.</div></blockquote><p> Post haec ait : " Iunge datos currus ! His quibus deterreri me putas incitor. Libet illic stare ubi ipse Sol trepidat." Humilis et inertis est tuta sectari; per alta virtus it.</p></div></div><div class="textpart" id="index.xml-body.1_div.1_div.1_div.6"><h4><span class="headingNumber">1.1.6. </span></h4><div class="textpart" id="index.xml-body.1_div.1_div.1_div.6_div.1"><h5><span class="headingNumber">1.1.6.1. </span></h5><p>" Quare tamen bonis viris patitur aliquid mali deus fieri ? " Ille vero non patitur. Omnia mala <span class="pagebreak" id="index.xml-pb-d30e356">[Page p.42]</span> ab illis removit, scelera et flagitia et cogitationes improbas et avida consilia et libidinem caecam et alieno imminentem avaritiam ; ipsos tuetur ac vindicat : numquid hoc quoque aliquis a deo exigit, ut bonorum virorum etiam sarcinas servet ? Remittunt ipsi hanc deo curam: externa contemnunt.</p></div><div class="textpart" id="index.xml-body.1_div.1_div.1_div.6_div.2"><h5><span class="headingNumber">1.1.6.2. </span></h5><p>Democritus divitias proiecit onus illas bonae mentis existimans. Quid ergo miraris, si id deus bono viro accidere patitur quod vir bonus aliquando vult sibi accidere ? Filios amittunt viri boni; quidni, cum aliquando et occidant ? In exilium mittuntur; quidni, cum aliquando ipsi patriam non repetituri relinquant ? Occiduntur ; quidni, cum aliquando ipsi sibi manus afferant ? Quare quaedam dura patiuntur ? Ut alios pati doceant ; </p></div><div class="textpart" id="index.xml-body.1_div.1_div.1_div.6_div.3"><h5><span class="headingNumber">1.1.6.3. </span></h5><p>nati sunt in exemplar. Puta itaque deum dicere : " Quid habetis quod de me queri possitis, vos, quibus recta placuerunt ? Aliis bona falsa circumdedi et animos inanes velut longo fallacique somnio lusi. Auro illos et argento et ebore adornavi, intus boni nihil est. </p></div><div class="textpart" id="index.xml-body.1_div.1_div.1_div.6_div.4"><h5><span class="headingNumber">1.1.6.4. </span></h5><p>Isti quos pro felicibus aspicis, si non qua occurrunt sed qua latent videris, miseri sunt, sordidi, turpes, ad similitudinem parietum suorum extrinsecus culti; non est ista solida et sincera felicitas ; crusta est et quidem tenuis. Itaque dum illis licet stare et ad arbitrium suum ostendi, nitent <span class="pagebreak" id="index.xml-pb-d30e367">[Page p.44]</span> et imponunt ; cum aliquid incidit quod disturbet ac detegat, tunc apparet quantum altae ac verae foeditatis alienus splendor absconderit.</p></div><div class="textpart" id="index.xml-body.1_div.1_div.1_div.6_div.5"><h5><span class="headingNumber">1.1.6.5. </span></h5><p>Vobis dedi bona certa, mansura, quanto magis versaverit aliquis et undique inspexerit, meliora maioraque : permisi vobis metuenda contemnere, cupiditates fastidire ; non fulgetis extrinsecus, bona vestra introrsus obversa sunt. Sic mundus exteriora contempsit spectaculo sui laetus. Intus omne posui bonum ; non egere felicitate felicitas vestra est. </p></div><div class="textpart" id="index.xml-body.1_div.1_div.1_div.6_div.6"><h5><span class="headingNumber">1.1.6.6. </span></h5><p>' At multa incidunt tristia, horrenda, dura toleratu.' Quia non poteram vos istis subducere, animos vestros adversus omnia armavi ; ferte fortiter. Hoc est quo deum antecedatis ; ille extra patientiam malorum est, vos supra patientiam. Contemnite paupertatem; nemo tam pauper vivit quam natus est. Contemnite dolorem; aut solvetur aut solvet. Contemnite mortem; quae vos aut finit aut transfert. Contemnite for- tunam ; nullum illi telum quo feriret animum dedi. </p></div><div class="textpart" id="index.xml-body.1_div.1_div.1_div.6_div.7"><h5><span class="headingNumber">1.1.6.7. </span></h5><p>Ante omnia cavi, ne quid vos teneret invitos ; patet exitus. Si pugnare non vultis, licet fugere. Ideo ex omnibus rebus quas esse vobis necessarias volui nihil feci facilius quam mori. Prono animam loco posui ; trahitur, adtendite modo et videbitis quam brevis ad libertatem et quam expedita ducat via. Non tam longas in exitu vobis quam intrantibus moras posui ; alioqui magnum in vos regnum fortuna tenuisset, <span class="pagebreak" id="index.xml-pb-d30e378">[Page p.46]</span> si homo tam tarde moreretur quam nascitur.</p></div><div class="textpart" id="index.xml-body.1_div.1_div.1_div.6_div.8"><h5><span class="headingNumber">1.1.6.8. </span></h5><p>Omne tempus, omnis vos locus doceat quam facile sit renuntiare naturae et munus illi suum impingere ; inter ipsa altaria et sollemnes sacrificantium ritus, dum optatur vita, mortem condiscite. Corpora opima taurorum exiguo concidunt vulnere et magnarum virium animalia humanae manus ictus impellit ; tenui ferro commissura cervicis abrumpitur, et cum articulus ille qui caput collumque committit incisus est, tanta illa moles corruit. </p></div><div class="textpart" id="index.xml-body.1_div.1_div.1_div.6_div.9"><h5><span class="headingNumber">1.1.6.9. </span></h5><p>Non in alto latet spiritus nec utique ferro eruendus est ; non sunt vulnere penitus impresso scrutanda praecordia : in proximo mors est. Non certum ad hos ictus destinavi locum ; quacumque vis pervium est. Ipsum illud quod vocatur mori, quo anima discedit a corpore, brevius est quam ut sentiri tanta velocitas possit. Sive fauces nodus elisit, sive spiramentum aqua praeclusit, sive in caput lapsos subiacentis soli duritia comminuit, sive haustus ignis cursum animae remeantis interscidit ; quicquid est, properat. Ecquid erubescitis ? Quod tam cito fit, timetis diu ! "</p></div></div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Seneca.
	    Date: 2009-01-01<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:11:02Z.
	       SAXON HE 9.8.0.5.
		 --></address></div></body></html>