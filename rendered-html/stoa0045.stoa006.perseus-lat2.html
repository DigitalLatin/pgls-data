<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>De Herediolo</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="De Herediolo" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">De Herediolo</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">DE HEREDIOLO</span></h3><p>Cum de palatio post multos annos honoratissimus, quippe iam consul, redisset ad patriam, villulam, quam pater reliquerat, introgressus his versibus lusit Luciliano stilo:</p><div class="l">Salve, herediolum, maiorum regna meorum,</div><div class="l">quod proavus, quod avus, quod pater excoluit,</div><div class="l">quod mihi iam senior properata morte reliquit:</div><div class="l">eheu nolueram tam cito posse frui!</div><div class="l">iusta quidem series patri succedere, verum </div><div class="l">esse simul dominos gratior ordo piis.</div><div class="l">nunc labor et curae mea sunt; sola ante voluptas</div><div class="l">partibus in nostris, cetera patris erant,</div><div class="l">parvum herediolum, fateor, set nulla fuit res</div><div class="l">parva umquam aequanimis, adde etiam unanimis. </div><div class="l">ex animo rem stare aequum puto, non animum ex re.</div><div class="l">cuncta cupit Croesus, Diogenes nihilum:</div><div class="pagebreak" id="index.xml-pb-d30e91">[Page v.1.p.34]</div><div class="l">spargit Aristippus mediis in Syrtibus aurum,</div><div class="l">aurea non satis est Lydia tota Midae.</div><div class="l">cui nullus finis cupiendi, est nullus habendi: </div><div class="l">ille opibus modus est, quem statuas animo.</div><div class="l">Verum ager iste meus quantus sit, nosce, etiam ut me</div><div class="l">noveris et noris te quoque, si potis es.</div><div class="l">quamquam difficile est se noscere; <span lang="greek" class="foreign">γνῶθι σεαυτόν</span></div><div class="l">quam propere legimus, tam cito neclegimus. </div><div class="l">agri bis centum colo iugera, vinea centum</div><div class="l">iugeribus colitur prataque dimidio,</div><div class="l">silva supra duplum, quam prata et vinea et arvum;</div><div class="l">cultor agri nobis nec superest nec abest,</div><div class="l">fons propter puteusque brevis, tum purus et amnis; </div><div class="l">naviger hic refluus me vehit ac revellit,</div><div class="l">conduntur fructus geminum mihi semper in annum.</div><div class="l">cui non longa penus, huic quoque prompta fames.</div><div class="l">Haec mihi nec procul urbe sita est, nec prorsus ad urbem,</div><div class="l">ne patiar turbas utque bonis potiar. </div><div class="l">et quotiens mutare locum fastidia cogunt,</div><div class="l">transeo et alternis rure vel urbe fruor.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:11Z.
	       SAXON HE 9.8.0.5.
		 --></address></div></body></html>