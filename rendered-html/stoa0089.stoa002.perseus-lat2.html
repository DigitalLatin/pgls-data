<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>de bello Gildonico</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="de bello Gildonico" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">de bello Gildonico</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e57">[Page v.1.p.98]</div><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Redditus imperiis Auster subiectaque rursus</div><div class="l">alterius convexa poli, rectore sub uno</div><div class="l">conspirat geminus frenis communibus orbis.</div><div class="l">iunximus Europen Libyae. concordia fratrum</div><div class="l">plena redit. patriis solum quod defuit armis, </div><div class="l">tertius occubuit nati virtute tyrannus.</div><div class="l">horret adhuc animus manifestaque gaudia differt,</div><div class="l">dum stupet et tanto cunctatur credere voto.</div><div class="l">necdum Cinyphias exercitus attigit oras:</div><div class="l">iam domitus Gildo. nullis victoria nodis </div><div class="l">haesit, non spatio terrae, non obice ponti.</div><div class="l">congressum profugum captum vox nuntiat una</div><div class="l">rumoremque sui praevenit laurea belli,</div><div class="l">quo, precor, haec effecta deo? robusta vetusque</div><div class="l">tempore tam parvo potuit dementia vinci? </div><div class="l">quem veniens indixit hiems, ver perculit hostem.</div><div class="pagebreak" id="index.xml-pb-d30e92">[Page v.1.p.100]</div><div class="l">Exitium iam Roma timens et fessa negatis</div><div class="l">frugibus ad rapidi limen tendebat Olympi</div><div class="l">non solito vultu nec qualis iura Britannis</div><div class="l">dividit aut trepidos summittit fascibus Indos. </div><div class="l">vox tenuis tardique gradus oculique iacentes</div><div class="l">interius; fugere genae; ieiuna lacertos</div><div class="l">exedit macies. umeris vix sustinet aegris</div><div class="l">squalentem clipeum; laxata casside prodit</div><div class="l">canitiem plenamque trahit rubiginis hastam. </div><div class="l">attigit ut tandem caelum genibusque Tonantis</div><div class="l">procubuit, tales orditur maesta querellas:</div><div class="l">“Si mea mansuris meruerunt moenia nasci,</div><div class="l">Iuppiter, auguris, si stant inmota Sibyllae</div><div class="l">carmina, Tarpeias si necdum respuis arces: </div><div class="l">advenio supplex, non ut proculcet Araxen</div><div class="l">consul ovans nostraeve premant pharetrata secures</div><div class="l">Susa, nec ut Rubris aquilas figamus harenis.</div><div class="l">haec nobis, haec ante dabas; nunc pabula tantum</div><div class="l">Roma precor. miserere tuae, pater optime, gentis, </div><div class="l">extremam defende famem. satiavimus iram</div><div class="l">si qua fuit; lugenda Getis et flenda Suebis</div><div class="l">hausimus; ipsa meos horreret Parthia casus.</div><div class="l">quid referam morbive luem tumulosve repletos</div><div class="l">stragibus et crebras corrupto sidere mortes? </div><div class="l">aut fluvium per tecta vagum summisque minatum</div><div class="l">collibus? ingentes vexi summersa carinas</div><div class="l">remorumque sonos et Pyrrhae saecula sensi.</div><div class="l">Ei mihi, quo Latiae vires urbisque potestas</div><div class="pagebreak" id="index.xml-pb-d30e152">[Page v.1.p.102]</div><div class="l">decidit! in qualem paulatim fluximus umbram! </div><div class="l">armato quondam populo patrumque vigebam</div><div class="l">conciliis; domui terras urbesque revinxi</div><div class="l">legibus: ad solem victrix utrumque cucurri.</div><div class="l">postquam iura ferox in se communia Caesar</div><div class="l">transtulit et lapsi mores desuetaque priscis </div><div class="l">artibus in gremium pacis servile recessi,</div><div class="l">tot mihi pro meritis Libyam Nilumque dedere,</div><div class="l">ut dominam plebem bellatoremque senatum</div><div class="l">classibus aestivis alerent geminoque vicissim</div><div class="l">litore diversi complerent horrea venti. </div><div class="l">stabat certa salus: Memphis si forte negasset,</div><div class="l">pensabam Pharium Gaetulis messibus annum,,</div><div class="l">frugiferas certare rates lateque videbam</div><div class="l">Punica Niliacis concurrere carbasa velis.</div><div class="l">cum subiit par Roma mihi divisaque sumpsit </div><div class="l">aequales Aurora togas, Aegyptia rura</div><div class="l">in partem cessere novae, spes unica nobis</div><div class="l">restabat Libyae, quae vix aegreque fovebat;</div><div class="l">solo ducta Noto, numquam secura futuri,</div><div class="l">semper inops, ventique fidem poscebat et anni. </div><div class="l">hanc quoque nunc Gildo rapuit sub fine cadentis</div><div class="l">autumni. pavido metimur caerula voto,</div><div class="l">puppis si qua venit, si quid fortasse potenti</div><div class="l">vel pudor extorsit domino vel praedo reliquit.</div><div class="l">pascimur arbitrio Mauri nec debita reddi, </div><div class="pagebreak" id="index.xml-pb-d30e207">[Page v.1.p.104]</div><div class="l">sed sua concedi iactat gaudetque diurnos</div><div class="l">ut famulae praebere cibos vitamque famemque</div><div class="l">librat barbarico fastu vulgique superbit</div><div class="l">fletibus et tantae suspendit fata ruinae.</div><div class="l">Romuleas vendit segetes et possidet arva </div><div class="l">vulneribus quaesita meis. ideone tot annos</div><div class="l">flebile cum tumida bellum Carthagine gessi?</div><div class="l">idcirco voluit contempta luce reverti</div><div class="l">Regulus? hoc damnis, genitor, Cannensibus emi?</div><div class="l">incassum totiens lituis navalibus arsit </div><div class="l">Hispanum Siculumque fretum vastataque tellus</div><div class="l">totque duces caesi ruptaque emissus ab Alpe</div><div class="l">Poenus et attonitae iam proximus Hannibal urbi?</div><div class="l">scilicet ut domitis frueretur barbarus Afris,</div><div class="l">muro sustinui Martem noctesque cruentas </div><div class="l">Collina pro turre tuli? Gildonis ad usum</div><div class="l">Carthago ter victa ruit? hoc mille gementis</div><div class="l">Italiae clades impensaque saecula bellis,</div><div class="l">hoc Fabius fortisque mihi Marcellus agebant,</div><div class="l">ut Gildo cumularet opes? haurire venena </div><div class="l">compulimus dirum Syphacem fractumque Metello</div><div class="l">traximus inmanem Marii sub vincla Iugurtham,</div><div class="l">et Numidae Gildonis erunt? pro funera tanta,</div><div class="l">pro labor! in Bocchi regnum sudavit uterque</div><div class="l">Scipio. Romano vicistis sanguine Mauri. </div><div class="l">ille diu miles populus, qui praefuit orbi,</div><div class="l">qui trabeas et sceptra dabat, quem semper in armis</div><div class="l">horribilem gentes, placidum sensere subactae,</div><div class="pagebreak" id="index.xml-pb-d30e267">[Page v.1.p.106]</div><div class="l">nunc inhonorus egens perfert miserabile pacis</div><div class="l">supplicium nulloque palam circumdatus hoste </div><div class="l">obsessi discrimen habet. per singula letum</div><div class="l">impendet momenta mihi dubitandaque pauci</div><div class="l">praescribunt alimenta dies, heu prospera fata!</div><div class="l">quid mihi septenos montes turbamque dedistis,</div><div class="l">quae parvo non possit ali? felicior essem </div><div class="l">angustis opibus; mallem tolerare Sabinos</div><div class="l">at Veios; brevior duxi securius aevum.</div><div class="l">ipsa nocet moles, utinam remeare liceret</div><div class="l">ad veteres fines et moenia pauperis Anci.</div><div class="l">sufficerent Etrusca mihi Campanaque culta </div><div class="l">et Quincti Curiique seges, patriaeque petenti</div><div class="l">rusticus inferret proprias dictator aristas.</div><div class="l">Nunc quid agam? Libyam Gildo tenet, altera Nilum.</div><div class="l">ast ego, quae terras umeris pontumque subegi,</div><div class="l">deseror: emeritae iam praemia nulla senectae. </div><div class="l">di, quibus iratis crevi, succurrite tandem,</div><div class="l">exorate patrem; tuque o si sponte per altum</div><div class="l">vecta Palatinis mutasti collibus Idam</div><div class="l">praelatoque lavas Phrygios Almone leones,</div><div class="l">maternis precibus natum iam flecte, Cybebe. </div><div class="l">sin prohibent Parcae falsisque elusa vetustas</div><div class="l">auspiciis, alio saltem prosternite casu</div><div class="l">et poenae mutate genus. Porsenna reducat</div><div class="l">Tarquinios; renovet ferales Allia pugnas;</div><div class="l">me potius saevi manibus permittite Pyrrhi, </div><div class="pagebreak" id="index.xml-pb-d30e324">[Page v.1.p.108]</div><div class="l">me Senonum furiis, Brenni me reddite flammis.</div><div class="l">cuncta fame leviora mihi.” Sic fata refusis</div><div class="l">obticuit lacrimis. mater Cytherea parensque</div><div class="l">flet Mavors sanctaeque memor Tritonia Vestae,</div><div class="l">nec Cybele sicco nec stabat lumine Iuno. </div><div class="l">maerent indigetes et si quos Roma recepit</div><div class="l">aut dedit ipsa deos. genitor iam corde remitti</div><div class="l">coeperat et sacrum dextra sedare tumultum,</div><div class="l">cum procul insanis quatiens ululatibus axem</div><div class="l">et contusa genas mediis adparet in astris <span class="note" id="Note1"><span class="noteLabel">Marg</span>135</span></div><div class="l">Africa: rescissae vestes et spicea passim</div><div class="l">serta iacent; lacero crinales vertice dentes</div><div class="l">et fractum pendebat ebur, talique superbas</div><div class="l">inrupit clamore fores: “Quid magne moraris</div><div class="l">Iuppiter avulso nexu pelagique solutis </div><div class="l">legibus iratum populis inmittere fratrem?</div><div class="l">mergi prima peto; veniant praerupta Pachyno</div><div class="l">aequora, laxatis subsidant Syrtibus urbes.</div><div class="l">si mihi Gildonem nequeunt abducere fata,</div><div class="l">me rape Gildoni. felicior ilia perustae </div><div class="l">pars Libyae, nimio quae se munita calore</div><div class="l">defendit tantique vacat secura tyranni.</div><div class="l">crescat zona rubens; medius flagrantis Olympi</div><div class="l">me quoque limes agat; melius deserta iacebo</div><div class="l">vomeris impatiens. pulsis dominentur aristis </div><div class="l">dipsades et sitiens attollat glaeba cerastas.</div><div class="l">quid me temperies iuvit? quid mitior aether?</div><div class="l">Gildoni fecunda fui. iam solis habenae</div><div class="pagebreak" id="index.xml-pb-d30e387">[Page v.1.p.110]</div><div class="l">bis senas torquent hiemes, cervicibus ex quo</div><div class="l">haeret triste iugum. nostris iam luctibus ille </div><div class="l">consenuit regnumque sibi tot vindicat annos.</div><div class="l">atque utinam regnum! privato iure tenemur</div><div class="l">exigui specie fundi, quod Nilus et Atlas</div><div class="l">dissidet, occiduis quod Gadibus arida Barce</div><div class="l">quodque Paraetonio secedit litore Tingi, </div><div class="l">hoc sibi transcripsit proprium. pars tertia mundi</div><div class="l">unius praedonis ager. Distantibus idem</div><div class="l">inter se vitiis cinctus: quodcumque profunda</div><div class="l">traxit avaritia, luxu peiore refundit.</div><div class="l">instat terribilis vivis, morientibus heres,</div><div class="l">virginibus raptor, thalamis obscaenus adulter,</div><div class="l">nulla quies: oritur praeda cessante libido,</div><div class="l">divitibusque dies et nox metuenda maritis.</div><div class="l">quisquis vel locuples pulchra vel coniuge notus,</div><div class="l">crimine pulsatur falso; si crimina desunt, </div><div class="l">accitus conviva perit. mors nulla refugit</div><div class="l">artificem: varios sucos spumasque requirit</div><div class="l">serpentum virides et adhuc ignota novercis</div><div class="l">gramina. si quisquam vultu praesentia damnet</div><div class="l">liberiusve gemat, dapibus crudelis in ipsis </div><div class="l">emicat ad nutum stricto mucrone minister,</div><div class="l">fixus quisque toro tacita formidine libat</div><div class="l">carnifices epulas incertaque pocula pallens</div><div class="l">haurit et intentos capiti circumspicit enses.</div><div class="l">splendet Tartareo furialis mensa paratu </div><div class="l">caede madens, atrox gladio, suspecta veneno.</div><div class="pagebreak" id="index.xml-pb-d30e447">[Page v.1.p.112]</div><div class="l">ut vino calefacta Venus, tum saevior ardet</div><div class="l">luxuries, mixtis redolent unguenta coronis:</div><div class="l">crinitos inter famulos pubemque canoram</div><div class="l">orbatas iubet ire nurus nuperque peremptis </div><div class="l">adridere viris. Phalarim tormentaque flammae</div><div class="l">profuit et Siculi mugitus ferre iuvenci</div><div class="l">quam tales audire choros. nec damna pudoris</div><div class="l">turpia sufficiunt: Mauris clarissima quaeque</div><div class="l">fastidita datur. media Carthagine ductae </div><div class="l">barbara Sidoniae subeunt conubia matres;</div><div class="l">Aethiopem nobis generum, Nasamona maritum</div><div class="l">ingerit; exterret cunabula discolor infans.</div><div class="l">his fretus sociis ipso iam principe maior</div><div class="l">incedit; peditum praecurrunt agmina longe; </div><div class="l">circumdant equitum turmae regesque clientes,</div><div class="l">quos nostris ditat spoliis. proturbat avita</div><div class="l">quemque domo; veteres detrudit rure colonos.</div><div class="l">exiliis dispersa feror. numquamne reverti</div><div class="l">fas erit errantesque solo iam reddere cives?”</div><div class="l">Iret adhuc in verba dolor, ni Iuppiter alto</div><div class="l">coepisset solio (voces adamante notabat</div><div class="l">Atropos et Lachesis iungebat stamina dictis):</div><div class="l">“nec te, Roma, diu nec te patiemur inultam,</div><div class="l">Africa, communem prosternet Honorius hostem. </div><div class="l">pergite securae. vestrum vis nulla tenorem</div><div class="l">separat et soli famulabitur Africa Romae.”</div><div class="l">Dixit et adflavit Romam meliore iuventa.</div><div class="l">continuo redit ille vigor seniique colorem</div><div class="l">mutavere comae, solidatam crista resurgens </div><div class="pagebreak" id="index.xml-pb-d30e508">[Page v.1.p.114]</div><div class="l">erexit galeam clipeique recanduit orbis</div><div class="l">et levis excussa micuit rubigine cornus.</div><div class="l">Umentes iam noctis equos Lethaeaque Somnus</div><div class="l">frena regens tacito volvebat sidera curru.</div><div class="l">iam duo divorum proceres, maiorque minorque </div><div class="l">Theodosii, pacem laturi gentibus ibant,</div><div class="l">qui Iovis arcanos monitus mandataque ferrent</div><div class="l">fratribus et geminis sancirent foedera regnis:</div><div class="l">sic cum praecipites artem vicere procellae</div><div class="l">adsiduoque gemens undarum verbere nutat </div><div class="l">descensura ratis, caeca sub nocte vocati</div><div class="l">naufraga Ledaei sustentant vela Lacones.</div><div class="l">circulus ut patuit Lunae, secuere meatus</div><div class="l">diversos: Italas senior tendebat in oras;</div><div class="l">at pater, intrantem Pontum qua Bosphorus artat,</div><div class="l">Arcadii thalamis urbique inlapsus Eoae. </div><div class="l">quem simulac vidit natus (nam clara nitebat</div><div class="l">Cynthia), permixto tremuerunt gaudia fletu</div><div class="l">complexuque fovens, quos non speraverat, artus</div><div class="l"><span class="q">‘O mihi post Alpes nunc primum reddite,’</span> dixit.</div><div class="l">“unde tuis optatus ades? da tangere dextram,</div><div class="l">qua gentes cecidere ferae, quis tale removit</div><div class="l">praesidium terris? ut te mortalia pridem</div><div class="l">implorant longeque pium fortemque requirunt!”</div><div class="l">Cui pater in tales rupit suspiria voces: </div><div class="l">“hoc erat? in fratres medio discordia Mauro</div><div class="l">nascitur et mundus germanaque dissidet aula?</div><div class="pagebreak" id="index.xml-pb-d30e569">[Page v.1.p.116]</div><div class="l">Gildonisne salus tanti sit palma furoris?</div><div class="l">scilicet egregius morum magnoque tuendus</div><div class="l">et cuius meritis pietas in fratre recedat! </div><div class="l">invito1 genitore, vide, civile calebat</div><div class="l">discidium; dubio stabant Romana sub ictu;</div><div class="l">quis procul Armenius vel quis Maeotide ripa</div><div class="l">rex ignotus agit, qui me non iuvit euntem</div><div class="l">auxilio? fovere Getae, venere Geloni. </div><div class="l">solus at hic non puppe data, non milite misso</div><div class="l">subsedit fluitante fide, si signa petisset</div><div class="l">obvia, detecto summissius hoste dolerem:</div><div class="l">restitit in speculis fati turbaque reductus</div><div class="l">libravit geminas eventu iudice vires </div><div class="l">ad rerum momenta cliens seseque daturus</div><div class="l">victori; fortuna simul cum mente pependit.</div><div class="l">o si non cupidis essem praereptus ab astris,</div><div class="l">exemplum sequerer Tulli laniandaque dumis</div><div class="l">impia diversis aptarem membra quadrigis. </div><div class="l">germani nunc usque tui responsa colebat:</div><div class="l">en iterum calcat. tali te credere monstro</div><div class="l">post patrem fratremque paras? sed magna rependit</div><div class="l">inque tuam sortem numerosas transtulit urbes!</div><div class="l">ergo fas pretio cedet? mercede placebit </div><div class="l">proditio? taceo, laesi quod transfuga fratris,</div><div class="l">quod levis ingenio. quamvis discrimine summo</div><div class="l">proditor adportet suspensa morte salutem</div><div class="l">numquam gratus erit. damnamus luce reperta</div><div class="pagebreak" id="index.xml-pb-d30e626">[Page v.1.p.118]</div><div class="l">perfidiam nec nos patimur committere tali. </div><div class="l">hoc genus emptori cives eum moenibus offert,</div><div class="l">hoc vendit patriam. plerique in tempus abusi</div><div class="l">mox odere tamen: tenuit sic Graia Philippus</div><div class="l">oppida; Pellaeo libertas concidit auro.</div><div class="l">Romani scelerum semper sprevere ministros. </div><div class="l">noxia pollicitum domino miscere venena</div><div class="l">Fabricius regi nudata fraude remisit,</div><div class="l">infesto quem Marte petit, bellumque negavit</div><div class="l">per famuli patrare nefas, ductosque Camillus</div><div class="l">trans murum pueros obsessae reddidit urbi.</div><div class="l">Traduntur poenis alii, eum proelia tollunt;</div><div class="l">hic manet ut moveat? quod respuit alter in hostem,</div><div class="l">suscipis in fratrem? longi pro dedecus aevi!</div><div class="l">cui placet, australes Gildo condonat habenas</div><div class="l">tantaque mutatos sequitur provincia mores. </div><div class="l">quaslibet ad partes animus nutaverit anceps,</div><div class="l">transfundit secum Libyam refluumque malignus</div><div class="l">commodat imperium. Mauri fuit Africa munus.</div><div class="l">tollite Massylas fraudes, removete bilingues</div><div class="l">insidias et verba soli spirantia virus. </div><div class="l">ne consanguineis certetur comminus armis,</div><div class="l">ne, precor. haec trucibus Thebis, haec digna Mycenis;</div><div class="l">in Mauros hoc crimen eat. Quid noster iniquum</div><div class="l">molitur Stilicho? quando non ille iubenti</div><div class="l">paruit? an quisquam nobis devinctior extat? </div><div class="pagebreak" id="index.xml-pb-d30e682">[Page v.1.p.120]</div><div class="l">ut sileam varies mecum quos gesserit actus,</div><div class="l">quae vidi post fata, loquar. cum divus abirem,</div><div class="l">res incompositas (fateor) tumidasque reliqui.</div><div class="l">stringebat vetitos etiamnum exercitus enses</div><div class="l">Alpinis odiis, alternaque iurgia victi </div><div class="l">victoresque dabant. vix haec amentia nostris</div><div class="l">excubiis, nedum puero rectore quiesset.</div><div class="l">heu quantum timui vobis, quid libera tanti</div><div class="l">militis auderet moles, cum patre remoto</div><div class="l">ferveret iam laeta novis! dissensus acerbus </div><div class="l">et gravior consensus erat. tunc ipse paterna</div><div class="l">successit pietate mihi tenerumque rudemque</div><div class="l">fovit et in veros eduxit principis annos,</div><div class="l">Rufinumque tibi, quero tu tremuisse fateris,</div><div class="l">depulit. hunc solum memorem solumque fidelem </div><div class="l">experior. volui si quid, dum vita maneret,</div><div class="l">aut visus voluisse, gerit; venerabilis illi</div><div class="l">ceu praesens numenque vocor. si tanta recusas,</div><div class="l">at soceri reverere faces, at respice fratris</div><div class="l">conubium pignusque meae regale Serenae. </div><div class="l">debueras etiam fraternis obvius ire</div><div class="l">hostibus, ille tuis. quae gens, quis Rhenus et Hister</div><div class="l">vos opibus iunctos conspirantesque tulisset?</div><div class="l">sed tantum permitte, cadat. nil poscimus ultra.</div><div class="l">ille licet sese praetentis Syrtibus armet </div><div class="l">oppositoque Atlante tegat, licet arva referta</div><div class="l">anguibus et solis medios obiecerit aestus:</div><div class="pagebreak" id="index.xml-pb-d30e739">[Page v.1.p.122]</div><div class="l">novi consilium, novi Stilichonis in omnes</div><div class="l">aequalem casus animum: penetrabit harenas,</div><div class="l">inveniet virtute viam.”Sic divus et inde </div><div class="l">sic natus: “iussis, genitor, parebitur ultro.</div><div class="l">amplector praecepta libens, nec carior alter</div><div class="l">cognato Stilichone mihi. commissa profanus</div><div class="l">ille luat; redeat iam tutior Africa fratri.”</div><div class="l">Talia dum longo secum sermone retexunt, </div><div class="l">Hesperiam pervenit avus castumque cubile</div><div class="l">ingreditur, Tyrio quo fusus Honorius ostro</div><div class="l">carpebat teneros Maria cum coniuge somnos.</div><div class="l">adsistit capiti; tunc sic per somnia fatur:</div><div class="l">“Tantane devictos tenuit fiducia Mauros, </div><div class="l">care nepos? iterum post me coniurat in arma</div><div class="l">progenies vesana Iubae bellumque resumit</div><div class="l">victoris cum stirpe sui? Firmumne iacentem</div><div class="l">obliti Libyam nostro sudore receptam</div><div class="l">rursus habent? ausus Latio contendere Gildo </div><div class="l">germani nec fata timet? nunc ire profecto,</div><div class="l">nunc vellem notosque senex ostendere vultus:</div><div class="l">nonne meam fugiet Maurus cum viderit umbram?</div><div class="l">quid dubitas? exsurge toris, invade rebellem,</div><div class="l">captivum mihi redde meum. desiste morari. </div><div class="l">hoc generi fatale tuo: dum sanguis in orbe</div><div class="l">noster erit, semper pallebit regia Bocchi.</div><div class="l">iungantur spoliis Firmi Gildonis opima;</div><div class="pagebreak" id="index.xml-pb-d30e795">[Page v.1.p.124]</div><div class="l">exornet geminos Maurusia laurea currus:</div><div class="l">una domus totiens una de gente triumphet. </div><div class="l">di bene, quod tantis interlabentibus annis</div><div class="l">servati Firmusque mihi fraterque nepoti.”</div><div class="l">dixit et adflatus vicino sole refugit.</div><div class="l">At iuvenem stimulis inmanibus aemula virtus</div><div class="l">exacuit; iam puppe vehi, iam stagna secare <span class="note" id="Note2"><span class="noteLabel">Marg</span>350</span></div><div class="l">fervet et absentes invadere cuspide Mauros.</div><div class="l">tum iubet acciri socerum dextramque vocato</div><div class="l">conserit et, quae sit potior sententia, quaerit:</div><div class="l">“Per somnos mihi, sancte pater, iam saepe futura</div><div class="l">panduntur multaeque canunt praesagia noctes. </div><div class="l">namque procul Libycos venatu cingere saltus</div><div class="l">et iuga rimari canibus Gaetula videbar.</div><div class="l">maerebat regio saevi vastata leonis</div><div class="l">incursu; pecudum strages passimque iuvenci</div><div class="l">semineces et adhuc infecta mapalia tabo </div><div class="l">sparsaque sanguineis pastorum funera campis.</div><div class="l">adgredior latebras monstri mirumque relatu</div><div class="l">conspicio: dilapsus honos, cervice minaces</div><div class="l">defluxere iubae; fractos inglorius armos</div><div class="l">supposuit, servile gemens; iniectaque vincla </div><div class="l">unguibus et subitae collo sonuere catenae,</div><div class="l">nunc etiam paribus secum certare tropaeis</div><div class="l">hortator me cogit avus. quonam usque remoti</div><div class="l">cunctamur? decuit pridem complere biremes</div><div class="l">et pelagi superare moras, transmittere primus </div><div class="l">ipse paro; quaecumque meo gens barbara nutu</div><div class="l">stringitur, adveniat: Germania cuncta feratur</div><div class="pagebreak" id="index.xml-pb-d30e860">[Page v.1.p.126]</div><div class="l">navibus et socia comitentur classe Sygambri.</div><div class="l">pallida translatum iam sentiat Africa Rhenum. </div><div class="l">an patiar tot probra sedens iuvenisque relinquam</div><div class="l">quae tenui rexique puer? bis noster ad Alpes</div><div class="l">alterius genitor defensum regna cucurrit.</div><div class="l">nos praedae faciles insultandique iacemus?”</div><div class="l">Finierat. Stilicho contra cui talia reddit:</div><div class="l">“adversine tubam princeps dignabere Mauri? </div><div class="l">auferet ignavus clari solacia leti.</div><div class="l">te bellante mori? decernet Honorius inde,</div><div class="l">hinc Gildo? prius astra Chaos miscebit Averno.</div><div class="l">vindictam mandasse sat est; plus nominis horror</div><div class="l">quam tuus ensis aget. minuit praesentia famam. </div><div class="l">qui stetit aequatur campo, collataque nescit</div><div class="l">maiestatem acies. sed quod magis utile factu</div><div class="l">atque hosti gravius (sensus adverte) docebo</div><div class="l">est illi patribus, sed non et moribus isdem</div><div class="l">Mascezel, fugiens qui dira piacula fratris </div><div class="l">spesque suas vitamque tuo commisit asylo.</div><div class="l">hunc ubi temptatis frustra mactare nequivit</div><div class="l">insidiis, patrias in pignora contulit iras</div><div class="l">et, quos ipse sinu parvos gestaverat, una</div><div class="l">occidit iuvenes inhumataque corpora vulgo </div><div class="l">dispulit et tumulo cognatas arcuit umbras</div><div class="l">naturamque simul fratremque hominemque cruentus</div><div class="l">exuit et tenuem caesis invidit harenam.</div><div class="l">hoc facinus refugo damnavit sole Mycenas</div><div class="l">avertitque diem; sceleri sed reddidit Atreus </div><div class="pagebreak" id="index.xml-pb-d30e919">[Page v.1.p.128]</div><div class="l">crimen et infandas excusat coniuge mensas.</div><div class="l">hic odium, non poena fuit. te perdita iura,</div><div class="l">te pater ultorem, te nudi pulvere manes,</div><div class="l">te pietas polluta rogat; si flentibus aram</div><div class="l">et proprium miseris numen statuistis, Athenae, </div><div class="l">si Pandionias planctu traxere phalanges</div><div class="l">Inachides belloque rogos meruere maritis,</div><div class="l">si maesto squalore comae lacrimisque senatum</div><div class="l">in Numidas pulsus solio commovit Adherbal:</div><div class="l">hunc quoque nunc Gildo, tanto quem funere mersit,</div><div class="l">hunc doleat venisse ducem seseque minorem </div><div class="l">supplicibus sciat esse tuis. quem sede fugavit,</div><div class="l">hunc praeceps fugiat, fregit quem clade, tremiscat</div><div class="l">agnoscatque suum, trahitur dum victima, fratrem.”</div><div class="l">Haec ubi sederunt genero, notissima Marti </div><div class="l">robora, praecipuos electa pube maniplos</div><div class="l">disponit portuque rates instaurat Etrusco.</div><div class="l">Herculeam suus Alcides Ioviamque cohortem</div><div class="l">rex ducit superum, premitur nec signifer ullo</div><div class="l">pondere: festinant adeo vexilla moveri. </div><div class="l">Nervius insequitur meritusque vocabula Felix</div><div class="l">dietaque ab Augusto legio nomenque probantes</div><div class="l">invicti clipeoque animosi teste Leones.</div><div class="l">Dictis ante tamen princeps confirmat ituros</div><div class="pagebreak" id="index.xml-pb-d30e970">[Page v.1.p.130]</div><div class="l">aggere conspicuus; stat circumfusa iuventus </div><div class="l">nixa hastis pronasque ferox accommodat aures:</div><div class="l">“Gildonem domitura manus, promissa minasque</div><div class="l">tempus agi. si quid pro me doluistis, in armis</div><div class="l">ostentate mihi; iusto magnoque triumpho</div><div class="l">civiles abolete notas; sciat orbis Eous </div><div class="l">sitque palam Gallos causa, non robore vinci.</div><div class="l">nec vos, barbariem quamvis collegerit omnem,</div><div class="l">terreat. an Mauri fremitum raucosque repulsus</div><div class="l">umbonum et vestros passuri comminus enses?</div><div class="l">non contra clipeis tectos gladiisque micantes </div><div class="l">ibitis: in solis longe fiducia telis.</div><div class="l">exarmatus erit, cum missile torserit, hostis.</div><div class="l">dextra movet iaculum, praetentat pallia laeva;</div><div class="l">cetera nudus eques. sonipes ignarus habenae;</div><div class="l">virga regit, non ulla fides, non agminis ordo: </div><div class="l">arma oneri, fuga praesidio. conubia mille;</div><div class="l">non illis generis nexus, non pignora curae:</div><div class="l">sed numero languet pietas. haec copia vulgi.</div><div class="l">umbratus dux ipse rosis et marcidus ibit</div><div class="l">unguentis crudusque cibo titubansque Lyaeo, </div><div class="l">confectus senio, morbis stuprisque solutus.</div><div class="l">excitet incestos turmalis bucina somnos,</div><div class="l">imploret citharas cantatricesque choreas</div><div class="l">offensus stridore tubae discatque coactus,</div><div class="l">quas vigilat Veneri, castris impendere noctes. <span class="pagebreak" id="index.xml-pb-d30e1026">[Page v.1.p.132]</span></div><div class="l">Nonne mori satius, vitae quam ferre pudorem?</div><div class="l">nam quae iam regio restat, si dedita Mauris</div><div class="l">regibus Illyricis accesserit Africa damnis?</div><div class="l">ius Latium, quod tunc Meroe Rubroque solebat</div><div class="l">Oceano cingi, Tyrrhena clauditur unda; </div><div class="l">et cui non Nilus, non intulit India metas,</div><div class="l">Romani iam finis erit Trinacria regni.</div><div class="l">ite recepturi, praedo quem sustulit, axem</div><div class="l">ereptumque Notum; caput insuperabile rerum</div><div class="l">aut ruet in vestris aut stabit Roma lacertis. </div><div class="l">tot mihi debetis populos, tot rura, tot urbes</div><div class="l">amissas. uno Libyam defendite bello.</div><div class="l">vestros imperium remos et vestra sequatur</div><div class="l">carbasa. despectas trans aequora ducite leges,</div><div class="l">tertia iam solito cervix mucrone rotetur </div><div class="l">tandem funereis finem positura tyrannis.”</div><div class="l">Omina conveniunt dicto fulvusque Tonantis</div><div class="l">armiger a liquida cunctis spectantibus aethra</div><div class="l">correptum pedibus curvis innexuit hydrum,</div><div class="l">dumque reluctantem morsu partitur obunco, </div><div class="l">haesit in ungue caput; truncatus decidit anguis.</div><div class="l">ilicet auguriis alacres per saxa citati</div><div class="l">torrentesque ruunt; nec mons aut silva retardat:</div><div class="l">pendula ceu parvis moturae bella colonis</div><div class="l">ingenti clangore grues aestiva relinquunt </div><div class="l">Thracia, cum tepido permutant Strymona Nile:</div><div class="l">ordinibus variis per nubila texitur ales</div><div class="l">littera pennarumque notis conscribitur aer.</div><div class="l">Ut fluctus tetigere maris, tunc acrior arsit</div><div class="pagebreak" id="index.xml-pb-d30e1089">[Page v.1.p.134]</div><div class="l">impetus; adripiunt naves ipsique rudentes </div><div class="l">expediunt et vela legunt et cornua summis</div><div class="l">adsociant malis; quatitur Tyrrhena tumultu</div><div class="l">ora nec Alpheae capiunt navalia Pisae:</div><div class="l">sic Agamemnoniam vindex cum Graecia classem</div><div class="l">solveret, innumeris fervebat vocibus Aulis. </div><div class="l">non illos strepitus impendentisque procellae</div><div class="l">signa nec adventus dubii deterruit Austri.</div><div class="l"><span class="q">‘vellite’</span> proclamant “socii, iam vellite funem.</div><div class="l">per vada Gildonem quamvis adversa petamus.</div><div class="l">ad bellum nos trudat hiems per devia ponti. </div><div class="l">quassatis cupio tellurem figere rostris.</div><div class="l">heu nimium segnes, cauta qui mente notatis,</div><div class="l">si revolant mergi, graditur si litore cornix.</div><div class="l">ora licet maculis adsperserit occiduus sol</div><div class="l">lunaque conceptis livescat turgida Cauris </div><div class="l">et contusa vagos iaculentur sidera crines;</div><div class="l">imbribus umescant Haedi nimbosaque Taurum</div><div class="l">ducat Hyas totusque fretis descendat Orion:</div><div class="l">certa fides caeli, sed maior Honorius auctor;</div><div class="l">illius auspiciis inmensa per aequora miles, </div><div class="l">non Plaustris Arctove regor. contemne Booten,</div><div class="l">navita, turbinibus mediis permitte carinas.</div><div class="l">si mihi tempestas Libyam ventique negabunt,</div><div class="l">Augusti Fortuna dabit.” Iam classis in altum</div><div class="l">provehitur; dextra Ligures, Etruria laeva </div><div class="l">linquitur et caecis vitatur Corsica saxis.</div><div class="l">humanae specie plantae se magna figurat</div><div class="l">insula (Sardiniam veteres dixere coloni),</div><div class="l">dives ager frugum, Poenos Italosve petenti</div><div class="pagebreak" id="index.xml-pb-d30e1155">[Page v.1.p.136]</div><div class="l">opportuna situ: quae pars vicinior Afris, </div><div class="l">plana solo, ratibus clemens; quae respicit Arcton,</div><div class="l">inmitis, scopulosa, procax subitisque sonora</div><div class="l">flatibus; insanos infamat navita montes.</div><div class="l">hic hominum pecudumque lues, sic 1 pestifer aer</div><div class="l">saevit et exclusis regnant Aquilonibus Austri. </div><div class="l">Quos ubi luctatis procul effugere carinis,</div><div class="l">per diversa ruunt sinuosae litora terrae.</div><div class="l">pars adit antiqua ductos Carthagine Sulcos;</div><div class="l">partem litoreo complectitur Olbia muro.</div><div class="l">urbs Libyam contra Tyrio fundata potenti </div><div class="l">tenditur in longum Caralis tenuemque per undas</div><div class="l">obvia dimittit fracturum flamina collem;</div><div class="l">efficitur portus medium mare, tutaque ventis</div><div class="l">omnibus ingenti mansuescunt stagna recessu.</div><div class="l">hanc omni petiere manu prorisque reductis </div><div class="l">suspensa Zephyros expectant classe faventes.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:09Z.
	       SAXON HE 9.8.0.5.
		 --></address></div></body></html>