<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Parentalia</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Parentalia" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Parentalia</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">Praefatio in prosa</span></h3><p>Scio versiculis meis evenire, ut fastidiose legantur: quippe sic meritum est eorum, sed quosdam solet commendare materia et aliquotiens fortasse lectorem solum lemma sollicitat tituli, ut festivitate persuasus et ineptiam ferre contentus sit. hoc opusculum nec materia amoenum est nec appellatione iucundum, habet maestam religionem, qua carorum meorum obitus tristi adfectione commemoro. titulus libelli est Parentalia. antiquae appellationis hic dies et iam inde ab Numa cognatorum inferiis institutus: nec quidquam sanctius habet reverentia superstitum, quam ut amissos venerabiliter recordetur.</p></div><div class="textpart" id="index.xml-body.1_div.1_div.2"><h3><span class="headingNumber">1.2. </span><span class="head">Item praefatio versibus adnotata</span></h3><div class="l">Nomina carorum iam condita funere iusto,</div><div class="l">fleta prius lacrimis, nunc memorabo modis,</div><div class="pagebreak" id="index.xml-pb-d30e78">[Page v.1.p.58]</div><div class="l">nuda, sine ornatu fandique carentia cultu:</div><div class="l">sufficit inferiis exequialis honos,</div><div class="l">nenia, funereis satis officiosa querellis, </div><div class="l">annua ne tacitis munera praetereas,</div><div class="l">quae Numa cognatis sollemnia dedicat umbris,</div><div class="l">ut gradus aut mortis postulat aut generis,</div><div class="l">hoc satis est tumulis, satis est telluris egenis:</div><div class="l">voce ciere animas funeris instar habet. </div><div class="l">gaudent conpositi cineres sua nomina dici:</div><div class="l">frontibus hoc scriptis et monumenta iubent,</div><div class="l">ille etiam, maesti cui defuit urna sepulcri,</div><div class="l">nomine ter dicto paene sepultus erit.</div><div class="l">at tu, quicumque es, lector, qui fata meorum </div><div class="l">dignaris maestis conmemorare elegis,</div><div class="l">inconcussa tuae percurras tempora vitae</div><div class="l">et praeter iustum funera nulla fleas.</div></div><div class="textpart" id="index.xml-body.1_div.1_div.3"><h3><span class="headingNumber">1.3. </span><span class="head">IULIUS AUSONIUS PATER</span></h3><div class="l">PRIMUS in his pater Ausonius, quem ponere primum,</div><div class="l">etsi cunctetur filius, ordo iubet,</div><div class="l">cura dei, placidae functus quod honore senectae</div><div class="l">undecies binas vixit Olympiadas.</div><div class="l">omnia, quae voluit, qui prospera vidit: eidem, </div><div class="l">optavit quidquid, contigit, ut voluit,</div><div class="l">non quia fatorum nimia indulgentia, sed quod</div><div class="l">tam moderata illi vota fuere viro.</div><div class="pagebreak" id="index.xml-pb-d30e131">[Page v.1.p.60]</div><div class="l">quem sua contendit septem sapientibus aetas,</div><div class="l">quorum doctrinam moribus excoluit, </div><div class="l">viveret ut potius quam diceret, arte sophorum,</div><div class="l">quamquam et facundo non rudis ingenio,</div><div class="l">praeditus et vitas hominum ratione medendi</div><div class="l">porrigere et fatis amplificare moras,</div><div class="l">inde et perfunctae manet haec reverentia vitae, </div><div class="l">aetas nostra illi quod dedit hunc titulum:</div><div class="l">ut nullum Ausonius, quem sectaretur, habebat,</div><div class="l">sic nullum, qui se nunc imitetur, habet.</div></div><div class="textpart" id="index.xml-body.1_div.1_div.4"><h3><span class="headingNumber">1.4. </span><span class="head">AEMILIA AEONIA MATER</span></h3><div class="l">PROXIMA tu, genetrix Aeonia, sanguine mixto</div><div class="l">Tarbellae matris patris et Haeduici.</div><div class="l">morigerae uxoris virtus cui contigit omnis,</div><div class="l">fama pudicitiae lanificaeque manus</div><div class="l">coniugiique fides et natos cura regendi </div><div class="l">et gravitas comis laetaque serietas.</div><div class="l">aeternum placidos manes conplexa mariti,</div><div class="l">viva torum quondam, functa fove tumulum.</div></div><div class="textpart" id="index.xml-body.1_div.1_div.5"><h3><span class="headingNumber">1.5. </span><span class="head">AEMILIUS MAGNUS ARBORIUS AVUNCULUS</span></h3><div class="l">CULTA mihi est pietas patre primum et matre vocatis,</div><div class="l">dici set refugit tertius Arborius,</div><div class="l">quem primum memorare nefas mihi patre secundo,</div><div class="l">rursum non primum ponere paene nefas,</div><div class="l">temperies adhibenda, <span class="add">⟨et proximus ille vocandus1⟩</span></div><div class="l">ante alios, quamquam patre secundus erit.</div><div class="pagebreak" id="index.xml-pb-d30e190">[Page v.1.p.62]</div><div class="l">tu frater genetricis et unanimis genitori,</div><div class="l">et mihi qui fueris, quod pater et genetrix,</div><div class="l">qui me lactantem, puerum iuvenemque virumque</div><div class="l">artibus ornasti, quas didicisse iuvat — </div><div class="l">te sibi Palladiae antetulit toga docta Tolosae,</div><div class="l">te Narbonensis Gallia praeposuit,</div><div class="l">ornasti cuius Latio sermone tribunal</div><div class="l">et fora Hiberorum quaeque Novem populis,</div><div class="l">hinc tenus Europam fama crescente petito </div><div class="l">Constantinopolis rhetore te viguit,</div><div class="l">tu per mille modos, per mille oracula fandi</div><div class="l">doctus, facundus, tu celer, atque memor,</div><div class="l">tu, postquam primis placui tibi traditus annis, </div><div class="l">dixisti nato me satis esse tibi. me tibi, </div><div class="l">me patribus clarum decus esse professus</div><div class="l">dictasti fatis verba notanda meis.</div><div class="l">Ergo vale Elysiam sortitus, avuncule, sedem:</div><div class="l">haec tibi de Musis carmina libo tuis.</div></div><div class="textpart" id="index.xml-body.1_div.1_div.6"><h3><span class="headingNumber">1.6. </span><span class="head">CAECILIUS ARGICIUS ARBORIUS AVUS</span></h3><div class="l">OFFICIOSA pium ne desere, pagina, munus:</div><div class="l">maternum post hos commemoremus avum</div><div class="l">Arborium, Haeduico ductum de stemmate nomen,</div><div class="l">conplexum multas nobilitate domus,</div><div class="l">qua Lugdunensis provincia quaque potentes </div><div class="l">Haedues, Alpino quaque Vienna iugo.</div><div class="pagebreak" id="index.xml-pb-d30e244">[Page v.1.p.64]</div><div class="l">invida set nimium generique opibusque superbis</div><div class="l">aerumna incubuit; namque avus et genitor</div><div class="l">proscripti, regnum cum Victorinus haberet</div><div class="l">ductor et in Tetricos recidit imperium. </div><div class="l">tum profugum in terris, per quas erumpit Aturrus</div><div class="l">Tarbellique furor perstrepit oceani,</div><div class="l">grassantis dudum fortunae tela paventem</div><div class="l">pauperis Aemiliae condicio inplicuit.</div><div class="l">mox tenuis multo quaesita pecunia nisu </div><div class="l">solamen fesso, non et opes tribuit,</div><div class="l">tu caeli numeros et conscia sidera fati</div><div class="l">callebas studium dissimulanter agens,</div><div class="l">non ignota tibi nostrae quoque formula vitae,</div><div class="l">signatis quam tu condideras tabulis, </div><div class="l">prodita non umquam; sed matris cura retexit,</div><div class="l">sedula quam timidi cura tegebat avi.</div><div class="l">tu novies denos vitam cum duxeris annos,</div><div class="l">expertus Fortis tela cavenda deae,</div><div class="l">amissum flesti per trina decennia natum </div><div class="l">saucius: hoc leto lumine cassus eras.</div><div class="l">dicebas sed te solacia longa fovere,</div><div class="l">quod mea praecipuus fata maneret honos,</div><div class="l">et modo conciliis animarum mixte priorum</div><div class="l">fata tui certe nota nepotis habes.</div><div class="l">sentis, quod quaestor, quod te praefectus et idem</div><div class="l">consul honorifico munere conmemoro.</div><div class="pagebreak" id="index.xml-pb-d30e300">[Page v.1.p.66]</div></div><div class="textpart" id="index.xml-body.1_div.1_div.7"><h3><span class="headingNumber">1.7. </span><span class="head">AEMILIA CORINTHIA MAURA AVIA</span></h3><div class="l">AEMILIAM nunc fare aviam, pia cura nepotis,</div><div class="l">coniunx praedicto quae fuit Arborio.</div><div class="l">nomen huic ioculare datum, cute fusca quod olim</div><div class="l">aequales inter Maura vocata fuit.</div><div class="l">sed non atra animo, qui clarior esset olore </div><div class="l">et non calcata qui nive candidior.</div><div class="l">et non deliciis ignoscere prompta pudendis</div><div class="l">ad perpendiculum seque suosque habuit,</div><div class="l">haec me praereptum cunis et ab ubere matris</div><div class="l">blanda sub austeris inbuit inperiis. </div><div class="l">tranquillos aviae cineres praestate, quieti</div><div class="l">aeternum manes, si pia verba loquor.</div></div><div class="textpart" id="index.xml-body.1_div.1_div.8"><h3><span class="headingNumber">1.8. </span><span class="head">AEMILIA HILARIA MATERTERA VIRGO DEVOTA</span></h3><div class="l">TUQUE gradu generis matertera, sed vice matris</div><div class="l">adfectu nati commemoranda pio,</div><div class="l">Aemilia, in cunis Hilari cognomen adepta,</div><div class="l">quod laeta et pueri comis ad effigiem,</div><div class="l">reddebas verum non dissimulanter ephebum,</div><div class="l">more virum medicis artibus experiens,</div><div class="l">feminei sexus odium tibi semper et inde</div><div class="l">crevit devotae virginitatis amor.</div><div class="l">quae tibi septenos novies est culta per annos</div><div class="l">quique aevi finis, ipse pudicitiae. </div><div class="pagebreak" id="index.xml-pb-d30e353">[Page v.1.p.68]</div><div class="l">haec, quia uti mater monitis et amore fovebas,</div><div class="l">supremis reddo filius exequiis.</div></div><div class="textpart" id="index.xml-body.1_div.1_div.9"><h3><span class="headingNumber">1.9. </span><span class="head">CL. CONTEMTUS ET IULIUS CALLIPPIO PATRUI</span></h3><div class="l">Et patruos, elegea, meos reminiscere cantu,</div><div class="l">Contemtum, tellus quem Rutupina tegit;</div><div class="l">magna cui et variae quaesita pecunia sortis</div><div class="l">heredis nullo nomine tuta perit;</div><div class="l">raptus enim laetis et adhuc florentibus annis </div><div class="l">trans mare et ignaris fratribus oppetiit.</div><div class="l">Iulius in longam produxit fata senectam,</div><div class="l">adfectus damnis innumerabilibus,</div><div class="l">qui comis blandusque et mensa commodus uncta</div><div class="l">heredes solo nomine nos habuit. </div><div class="l">Ambo pii, vultu similes, ioca seria mixti,</div><div class="l">aevi fortunam non habuere parem,</div><div class="l">discreti quamquam tumulis et honore iacetis,</div><div class="l">commune hoc vobis munus habete, <span class="q">‘vale.’</span></div></div><div class="textpart" id="index.xml-body.1_div.1_div.10"><h3><span class="headingNumber">1.10. </span><span class="head">ATTUSIUS LUCANUS TALISIUS SOCER</span></h3><div class="l">QUI proceres veteremque volet celebrare senatum</div><div class="l">claraque ab exortu stemmata Burdigalae,</div><div class="l">teque tuumque genus memoret, Lucane Talisi,</div><div class="l">moribus ornasti qui veteres proavos.</div><div class="l">pulcher honore oris, tranquillo pectore comis,<span class="note" id="Note1"><span class="noteLabel">marg</span>5</span></div><div class="l">facundo quamvis maior ab ingenio:</div><div class="pagebreak" id="index.xml-pb-d30e411">[Page v.1.p.70]</div><div class="l">venatu et ruris cultu victusque nitore</div><div class="l">omne aevum peragens, publica despiciens:</div><div class="l">nosci inter primos cupiens, prior esse recusans,</div><div class="l">ipse tuo vivens segregus arbitrio. </div><div class="l">optabas tu me generum florente iuventa:</div><div class="l">optare hoc tantum, non et habere datum,</div><div class="l">vota probant superi mentisque faventia sanctis</div><div class="l">inplent fata, viri quod voluere boni.</div><div class="l">et nunc perpetui sentis sub honore sepulcri, </div><div class="l">quam reverens natae quamque tui maneam.</div><div class="l">caelebs namque gener haec nunc pia munera solvo</div><div class="l">nam et caelebs numquam desinam et esse gener.</div></div><div class="textpart" id="index.xml-body.1_div.1_div.11"><h3><span class="headingNumber">1.11. </span><span class="head">ATTUSIA LUCANA SABINA UXOR</span></h3><div class="l">HACTENUS ut caros, ita iusto funere fletos</div><div class="l">functa piis cecinit nenia nostra modis,</div><div class="l">nunc dolor atque cruces nec contrectabile vulnus,</div><div class="l">coniugis ereptae mors memoranda mihi.</div><div class="l">nobilis a proavis et origine clara senatus, </div><div class="l">moribus atque bonis clara Sabina magis,</div><div class="l">te iuvenis primis luxi deceptus in annis</div><div class="l">perque novem caelebs te fleo Olympiadas.</div><div class="l">nec licet obductum senio sopire dolorem;</div><div class="l">semper crudescit nam mihi paene recens. </div><div class="l">admittunt alii solacia temporis aegri:</div><div class="l">haec graviora facit vulnera longa dies.</div><div class="pagebreak" id="index.xml-pb-d30e465">[Page v.1.p.72]</div><div class="l">torqueo deceptos ego vita caelibe canos,</div><div class="l">quoque magis solus, hoc mage maestus ago.</div><div class="l">vulnus alit, quod muta domus silet et torus alget, </div><div class="l">quod mala non cuiquam, non bona participo.</div><div class="l">maereo, si coniunx alii bona; maereo contra,</div><div class="l">si mala: ad exemplum tu mihi semper ades.</div><div class="l">tu mihi crux ab utraque venis: sive est mala, quod tu</div><div class="l">dissimilis fueris; seu bona, quod similis. </div><div class="l">non ego opes cassas et inania gaudia plango,</div><div class="l">sed iuvenis iuveni quod mihi rapta viro.</div><div class="l">laeta, pudica, gravis, genus inclita et inclita forma,</div><div class="l">et dolor atque decus coniugis Ausonii,</div><div class="l">quae modo septenos quater inpletura Decembres </div><div class="l">liquisti natos, pignera nostra, duos.</div><div class="l">illa favore dei, sicut tua vota fuerunt,</div><div class="l">florent, optatis adcumulata bonis,</div><div class="l">et precor, ut vigeant tandemque superstite utroque</div><div class="l">nuntiet hoc cineri nostra favilla tuo. </div></div><div class="textpart" id="index.xml-body.1_div.1_div.12"><h3><span class="headingNumber">1.12. </span><span class="head">AUSONIUS PARVULUS FILIUS</span></h3><div class="l">NON ego te infletum memori fraudabo querella,</div><div class="l">primus, nate, meo nomine dicte puer:</div><div class="l">murmura quem primis meditantem absolvere verbis</div><div class="l">indolis et plenae, planximus exequiis.<span class="note" id="Note2"><span class="noteLabel">1</span></span></div><div class="l">tu gremio in proavi funus commune Iocatus, </div><div class="l">invidiam tumuli ne paterere tui.</div><div class="pagebreak" id="index.xml-pb-d30e521">[Page v.1.p.74]</div></div><div class="textpart" id="index.xml-body.1_div.1_div.13"><h3><span class="headingNumber">1.13. </span><span class="head">PASTOR NEPOS EX FILIO</span></h3><div class="l">TU quoque maturos, puer inmature, dolores</div><div class="l">interrupisti luctus acerbus avi,</div><div class="l">Pastor care nepos, spes cuius certa fuisses, <span class="note" id="Note3"><span class="noteLabel">1</span></span></div><div class="l">Hesperii patris tertia progenies,</div><div class="l">nomen, quod casus dederat (quia fistula primum </div><div class="l">pastorale melos concinuit genito),</div><div class="l">sero intellectum vitae brevis argumentum:</div><div class="l">spiritus adflatis quod fugit e calamis,</div><div class="l">occidis emissae percussus pondere testae,</div><div class="l">abiecit tecto quam manus artificis. </div><div class="l">non fuit artificis manus haec: manus illa cruenti</div><div class="l">certa fuit fati suppositura reum.</div><div class="l">heu, quae vota mihi, quae rumpis gaudia. Pastor!</div><div class="l">illa meum petiit tegula missa caput,</div><div class="l">dignior o, nostrae gemeres qui fata senectae </div><div class="l">et quererere meas maestus ad exequias!</div></div><div class="textpart" id="index.xml-body.1_div.1_div.14"><h3><span class="headingNumber">1.14. </span><span class="head">IULIA DRYADIA SOROR</span></h3><div class="l">SI qua fuit virtus, cuperet quam femina prudens</div><div class="l">esse suam, soror hac Dryadia haud caruit,</div><div class="l">quin etiam multas habuit, quas sexus habere</div><div class="l">fortior optaret nobilitasque virum,</div><div class="l">docta satis vitamque colu famamque tueri, </div><div class="l">docta bonos mores ipsa suosque docens,</div><div class="l">et verum vita cui carius unaque cura</div><div class="l">nosse deum et fratrem diligere ante alios.</div><div class="pagebreak" id="index.xml-pb-d30e579">[Page v.1.p.76]</div><div class="l">coniuge adhuc iuvenis caruit, sed seria vitans</div><div class="l">moribus austeras aequiperavit anus </div><div class="l">produxitque hilarem per sena decennia vitam,</div><div class="l">inque domo ac tecto, quo pater, oppetiit.</div></div><div class="textpart" id="index.xml-body.1_div.1_div.15"><h3><span class="headingNumber">1.15. </span><span class="head">AVITIANUS FRATER</span></h3><div class="l">AVITIANUM, Musa, germanum meum</div><div class="l">dona querella funebri,</div><div class="l">minor iste natu me, sed ingenio prior</div><div class="l">artes paternas inhibit.</div><div class="l">verum iuventae flore laeto perfrui</div><div class="l">aevique supra puberis</div><div class="l">exire metas vetuit infesta Atropos.</div><div class="l">heu quem dolorem sociis!</div><div class="l">heu quanta vitae decora, quem cultum spei,<span class="note" id="Note4"><span class="noteLabel">1</span></span></div><div class="l">germane, pubes deseris, </div><div class="l">germane carnis lege et ortu sanguinis,</div><div class="l">amore paene filius!</div></div><div class="textpart" id="index.xml-body.1_div.1_div.16"><h3><span class="headingNumber">1.16. </span><span class="head">VAL. LATINUS EUROMIUS GENER</span></h3><div class="l">O GENERIS clari decus, o mihi funus acerbum,</div><div class="l">Euromi, e iuvenum lecte cohorte gener,</div><div class="l">occidis in primae raptus mihi flore iuventae,</div><div class="l">laetantis nati vix bene note pater,</div><div class="l">tu procerum de stirpe satus, praegressus et ipsos, </div><div class="l">unde genus clarae nobilitatis erat,</div><div class="l">ore decens, bonus ingenio, facundus et omni</div><div class="l">dexteritate vigens praecipuusque fide.</div><div class="pagebreak" id="index.xml-pb-d30e638">[Page v.1.p.78]</div><div class="l">hoc praefecturae sedes, hoc Illyris ora</div><div class="l">praeside te experta est, fiscus et ipse cliens. </div><div class="l">nil aevi brevitate tamen tibi laudis ademptum:</div><div class="l">indole maturus, funere acerbus obis.</div></div><div class="textpart" id="index.xml-body.1_div.1_div.17"><h3><span class="headingNumber">1.17. </span><span class="head">POMPONIUS MAXIMUS ADFINIS</span></h3><div class="l">ET te germanum non sanguine, sed vice fratris,</div><div class="l">Maxime, defunctum nenia nostra canet,</div><div class="l">coniunx namque meae tu consociate sorori</div><div class="l">aevi fruge tui destituis viduam,</div><div class="l">non domus hoc tantum sensit tua: sensit acerbum </div><div class="l">saucia, pro, casum curia Burdigalae,</div><div class="l">te primore vigens, te deficiente relabens</div><div class="l">inque Valentinum te moriente cadens,</div><div class="l">heu quare nato, qui fruge et flore nepotum,</div><div class="l">ereptus nobis, Maxime, non frueris? </div><div class="l">set frueris, divina habitat si portio manes</div><div class="l">quaeque futura olim gaudia, nosse datur,</div><div class="l">longior hic etiam laetorum fructus habetur — anticipasse</div><div class="l">diu, quae modo participas.</div></div><div class="textpart" id="index.xml-body.1_div.1_div.18"><h3><span class="headingNumber">1.18. </span><span class="head">VERIA LICERIA UXOR ARBORII SORORIS FILII</span></h3><div class="l">TU quoque sive nurus mihi nomine, vel vice natae,</div><div class="l">Veria, supremi carmen honoris habe.</div><div class="pagebreak" id="index.xml-pb-d30e687">[Page v.1.p.80]</div><div class="l">cuius si probitas, si forma et fama fidesque</div><div class="l">morigerae uxoris lanificaeque manus</div><div class="l">nunc laudanda forent, procul et de manibus imis </div><div class="l">accersenda foret vox <span class="note" id="Note5"><span class="noteLabel">1</span></span> proavi Eusebii.</div><div class="l">qui quoniam functo iam pridem conditus aevo</div><div class="l">transcripsit partes in mea verba suas,</div><div class="l">accipe funereas, neptis defleta, querellas,</div><div class="l">coniunx Arborii commemoranda mei, </div><div class="l">cui parva ingentis luctus solacia linquens</div><div class="l">destituis natos, quo magis excrucias.</div><div class="l">at tibi dilecti ne desit cura mariti,</div><div class="l">iuncta colis thalamo nunc monumenta tuo.</div><div class="l">hic, ubi primus hymen, sedes ibi maesta sepulcri: </div><div class="l">nupta magis dici quam tumulata potes.</div></div><div class="textpart" id="index.xml-body.1_div.1_div.19"><h3><span class="headingNumber">1.19. </span><span class="head">POMPONIUS MAXIMUS HERCULANUS SORORIS FILIUS</span></h3><div class="l">NEC germana genitum te</div><div class="l">modulamine nenia tristi</div><div class="l">tacitum sine honore relinquat,</div><div class="l">super indole cuius adulti</div><div class="l">magnae bona copia laudis. </div><div class="l">verum memorare magis quam</div><div class="l">functum laudare decebit.</div><div class="l">decus hoc matrisque meumque</div><div class="l">in tempore puberis aevi</div><div class="l">vis perculit invida fati. </div><div class="l">eheu quem, Maxime, fructum,</div><div class="l">facunde et musice et acer,</div><div class="l">mentem bonus, ingenio ingens,</div><div class="l">volucer pede, corpore pulcher,</div><div class="l">lingua catus, ore canorus. </div><div class="pagebreak" id="index.xml-pb-d30e753">[Page v.1.p.82]</div><div class="l">cape munera tristia patrum,</div><div class="l">lacrimabilis orsa querellae,</div><div class="l">quae funereo modulatu</div><div class="l">tibi maestus avunculus offert.</div></div><div class="textpart" id="index.xml-body.1_div.1_div.20"><h3><span class="headingNumber">1.20. </span><span class="head">FL. SANCTUS MARITUS PUDENTILLAE QUAE SOROR SABINAE MEAE</span></h3><div class="l">QUI ioca laetitiamque colis, qui tristia damnas</div><div class="l">nec metuis quemquam nec metuendus agis,</div><div class="l">qui nullum insidiis captas nec lite lacessis,</div><div class="l">sed iustam et clemens vitam agis et sapiens,</div><div class="l">tranquillos manes supremaque mitia Sancti </div><div class="l">ore pio et verbis advenerare bonis,</div><div class="l">militiam nullo qui turbine sedulus egit,</div><div class="l">praeside laetatus quo Rutupinus ager,</div><div class="l">octoginta annos cuius tranquilla senectus</div><div class="l">nullo mutavit deteriore die. </div><div class="l">ergo precare favens, ut qualia tempora vitae,</div><div class="l">talia et ad manes otia Sanctus agat.</div></div><div class="textpart" id="index.xml-body.1_div.1_div.21"><h3><span class="headingNumber">1.21. </span><span class="head">NAMIA PUDENTILLA ADFINIS</span></h3><div class="l">TUQUE Pudentillam verbis adfare supremis,</div><div class="l">quae famae curam, quae probitatis habes,</div><div class="l">nobilis haec, frugi, proba, laeta, pudica, decora,</div><div class="l">coniugium Sancti iugiter haec habuit.</div><div class="l">inviolata tuens castae praeconia vitae </div><div class="l">rexit opes proprias otia agente viro:</div><div class="l">non ideo exprobrans aut fronte obducta marito,</div><div class="l">quod gereret totam femina sola domum.</div><div class="pagebreak" id="index.xml-pb-d30e809">[Page v.1.p.84]</div><div class="l">heu nimium iuvenis, sed laeta superstate nato</div><div class="l">atque viro, patiens fata suprema obiit: </div><div class="l">unanimis nostrae et quondam germana Sabinae</div><div class="l">et mihi inoffenso nomine dicta soror.</div><div class="l">nunc etiam manes placidos pia cura retractat</div><div class="l">atque Pundentillam fantis honore colit.</div></div><div class="textpart" id="index.xml-body.1_div.1_div.22"><h3><span class="headingNumber">1.22. </span><span class="head">LUCANUS TALISIUS EORUM FILIUS</span></h3><div class="l">NEC iam tu, matris spes unica, ephebe Talisi,</div><div class="l">consobrine meus, inmemoratus eris,</div><div class="l">ereptus primis aevi florentis in annis,</div><div class="l">iam tamen et coniunx, iam properate pater,</div><div class="l">festinasse putes fatum, ne funus acerbum </div><div class="l">diceret hoc genitor tam cito factus avus.</div></div><div class="textpart" id="index.xml-body.1_div.1_div.23"><h3><span class="headingNumber">1.23. </span><span class="head">ATTUSIA LUCANA TALISIA ET MINUCIUS REGULUS ADFINES</span></h3><div class="l">NOTITIA exilis nobis, Attusia, tecum,</div><div class="l">cumque tuo plane coniuge nulla fuit.</div><div class="l">verum tu nostrae soror es germana Sabinae,</div><div class="l">adfinis quoque tu, Regule, nomen habes,</div><div class="l">sortitos igitur tam cara vocabula nobis </div><div class="l">stringamus maesti carminis obsequio,</div><div class="l">quamvis Santonica procul in tellure iacentes</div><div class="l">pervenit ad manes exequialis honor.</div><div class="pagebreak" id="index.xml-pb-d30e858">[Page v.1.p.86]</div></div><div class="textpart" id="index.xml-body.1_div.1_div.24"><h3><span class="headingNumber">1.24. </span><span class="head">SEVERUS CENSOR IULIANUS CONSOCER</span></h3><div class="l">DESINITE, o veteres, Calpurnia nomina, Frugi</div><div class="l">ut proprium hoc vestrae gentis habere decus,</div><div class="l">nec solus semper censor Cato nec sibi solus</div><div class="l">iustus Aristides his placeant titulis,</div><div class="l">nam sapiens quicumque fuit verumque fidemque</div><div class="l">qui coluit, comitem se tibi, Censor, agat.</div><div class="l">tu gravis et comis cum iustitiaque remissus,</div><div class="l">austeris doctus iungere temperiem,</div><div class="l">tu non adscito tibi me nec sanguine iuncto</div><div class="l">optasti nostras consociare domos. </div><div class="l">nempe aliqua in nobis morum simulacra tuorum</div><div class="l">effigies nostri praebuit ingenii;</div><div class="l">aut iam Fortunae sic se vertigo rotabat,</div><div class="l">ut pondus fatis tam bona vota darent,</div><div class="l">si quid aput manes sentis, fovet hoc tibi mentem, </div><div class="l">quod fieri optaras, id voluisse deum.</div></div><div class="textpart" id="index.xml-body.1_div.1_div.25"><h3><span class="headingNumber">1.25. </span><span class="head">PAULINUS ET DRYADIA FILII PAULINI ET MEGENTIRAE SORORIS FILIAE.</span></h3><div class="l">Qui nomen vultumque patris, Pauline, gerebas,</div><div class="l">amissi specimen qui genitoris eras;</div><div class="l">propter quem luctus miserae decedere matris</div><div class="l">coeperat, offerret cum tua forma patrem,</div><div class="pagebreak" id="index.xml-pb-d30e906">[Page v.1.p.88]</div><div class="l">redderet et mores et moribus adderet illud, </div><div class="l">Paulinus caruit quo pater, eloquium:</div><div class="l">eriperis laetis et pubescentibus annis</div><div class="l">crudaque adhuc matris pectora sollicitas.</div><div class="l">flemus enim et raptam thalami de sede sororem,</div><div class="l">heu non maturo funere, Dryadiam. </div><div class="l">flemus, ego in primis, qui matris avunculus, ac vos</div><div class="l">natorum tamquam diligo progeniem,</div><div class="l">illa manus inter genetricis et oscula patris</div><div class="l">occidit, Hispana tu regione procul,</div><div class="l">quam tener et primo nove flos decerperis aevo, </div><div class="l">nondum purpureas cinctus ephebe genas!</div><div class="l">quattuor ediderat nunc functa puerpera partus,</div><div class="l">funera set tumulis iam geminata dedit.</div><div class="l">Sit satis hoc, Pauline pater; divisio facta est:<span class="note" id="Note6"><span class="noteLabel">1</span></span></div><div class="l">debetur matri cetera progenies.</div></div><div class="textpart" id="index.xml-body.1_div.1_div.26"><h3><span class="headingNumber">1.26. </span><span class="head">PAULINUS SORORIS GENER</span></h3><div class="l">QUI laetum ingenium, mores qui diligit aequos</div><div class="l">quique fidem sancta cum pietate colit,</div><div class="l">Paulini manes mecum veneratus amicis</div><div class="l">inroret lacrimis annua liba ferens,</div><div class="l">aequaevus, Pauline, mihi natamque sororis </div><div class="l">indeptus thalamo: sic mihi paene gener,</div><div class="l">stirpis Aquitanae mater tibi: nam genitori</div><div class="l">Cossio Vasatum, municipale genus.</div><div class="pagebreak" id="index.xml-pb-d30e961">[Page v.1.p.90]</div><div class="l">scrinia praefecti meritus, rationibus inde</div><div class="l">praepositus Libycis praemia opima capis. </div><div class="l">nam correcturae tibi Tarraco Hibera tribunal</div><div class="l">praebuit, adfectans esse clienta tibi.</div><div class="l">tu socrum pro matre colens adfinis haberi</div><div class="l">non poteras, nati cum fruerere loco.</div><div class="l">inter concordes vixisti fidus amicos, </div><div class="l">duodeviginti functus Olympiadas.</div></div><div class="textpart" id="index.xml-body.1_div.1_div.27"><h3><span class="headingNumber">1.27. </span><span class="head">AEMILIA DRYADIA MATERTERA</span></h3><div class="l">TE quoque Dryadiam materteram</div><div class="l">flebilibus modulis</div><div class="l">germana genitus, prope filius,</div><div class="l">ore pio veneror,</div><div class="l">quam thalamo taedisque iugalibus </div><div class="l">invida mors rapuit;</div><div class="l">mutavitque torum feretri vice</div><div class="l">exequialis honor,</div><div class="l">discebas in me, matertera</div><div class="l">mater uti fieres; </div><div class="l">unde modo hoc maestum tibi defero</div><div class="l">filius officium.</div></div><div class="textpart" id="index.xml-body.1_div.1_div.28"><h3><span class="headingNumber">1.28. </span><span class="head">IULIA CATAPHRONIA AMITA</span></h3><div class="l">QUIN et funereis amitam inpertire querellis,</div><div class="l">Musa, Cataphroniam.</div><div class="l">innuba devotae quae virginitatis amorem</div><div class="l">parcaque anus coluit:</div><div class="pagebreak" id="index.xml-pb-d30e1018">[Page v.1.p.92]</div><div class="l">et mihi, quod potuit, quamvis de paupere summa, </div><div class="l">mater uti, adtribuit.</div><div class="l">ergo commemorata have maestumque vocata</div><div class="l">pro genetrice vale.</div></div><div class="textpart" id="index.xml-body.1_div.1_div.29"><h3><span class="headingNumber">1.29. </span><span class="head">IULIA VENERIA AMITA</span></h3><div class="l">ET amita Veneria properiter obiit:</div><div class="l">cui brevia melea modifica recino:</div><div class="l">cinis ut placidulus ab opere vigeat,</div><div class="l">celeripes adeat loca tacita Erebi.</div></div><div class="textpart" id="index.xml-body.1_div.1_div.30"><h3><span class="headingNumber">1.30. </span><span class="head">IULIA IDALIA CONSOBRINA</span></h3><div class="l">PARVA etiam fuit Idalia,</div><div class="l">nomine praedita quae Paphiae</div><div class="l">et speciem meruit Veneris;</div><div class="l">quae genita est mihi paene soror,</div><div class="l">filia nam fuit haec amitae, </div><div class="l">quam celebrat sub honore pio</div><div class="l">nenia carmine funereo.</div></div><div class="textpart" id="index.xml-body.1_div.1_div.31"><h3><span class="headingNumber">1.31. </span><span class="head">AEMILIA MELANIA SOROR</span></h3><div class="l">AEMILIA et, vix nota mihi soror, accipe questus,</div><div class="l">debent quos cineri maesta elegea tuo.</div><div class="l">coniunxit nostras aequaeva infantia cunas,</div><div class="l">uno quamvis tu consule maior eras.</div><div class="l">invida set nimium Lachesis properata peregit </div><div class="l">tempora et ad manes funera acerba dedit,</div><div class="l">praemissa ergo vale manesque verere parentum,</div><div class="l">qui maiore aevo quique minore venit.</div><div class="pagebreak" id="index.xml-pb-d30e1074">[Page v.1.p.94]</div></div><div class="textpart" id="index.xml-body.1_div.1_div.32"><h3><span class="headingNumber">1.32. </span><span class="head">POMPONIA URBICA CONSOCRUS UXOR IULIANI CENSORIS</span></h3><div class="l">UT generis clari, veterum sic femina morum,</div><div class="l">Urbica, Censoris nobilitata toro;</div><div class="l">ingenitis pollens virtutibus auctaque et illis,</div><div class="l">quas docuit coniunx, quas pater et genetrix — quas</div><div class="l">habuit Tanaquil, quas Pythagorea Theano </div><div class="l">quaeque sine exemplo in nece functa viri.</div><div class="l">et tibi si fatum sic permutare dedisset,</div><div class="l">viveret hoc nostro tempore Censor adhuc,</div><div class="l">set neque tu viduo longum cruciata sub aevo</div><div class="l">protinus optato fine secuta virum. </div><div class="l">annua nunc maestis ferimus tibi iusta querellis</div><div class="l">cum genero et natis consocer Ausonius.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:30Z.
	       SAXON HE 9.8.0.5.
		 --></address></div></body></html>