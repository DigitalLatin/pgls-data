<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Panegyricus de tertio consulatu Honorii Augusti</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Panegyricus de tertio consulatu Honorii Augusti" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Panegyricus de tertio consulatu Honorii Augusti</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e62">[Page v.1.p.268]</div><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">Praefatio</span></h3><div class="l">Parvos non aquilis fas est educere fetus</div><div class="l">ante fidem soils iudiciumque poli.</div><div class="l">nam pater, excusso saluit cum tegmine proles</div><div class="l">ovaque maternus rupit hiulca tepor,</div><div class="l">protinus implumes convertit ad aethera nidos </div><div class="l">et recto flammas imperat ore pati.</div><div class="l">consulit ardentes radios et luce magistra</div><div class="l">natorum vires ingeniumque probat.</div><div class="l">degenerem refugo torsit qui lumine visum,</div><div class="l">unguibus hunc saevis ira paterna ferit. </div><div class="l">exploratores oculis qui pertulit ignes</div><div class="l">sustinuitque acie nobiliore diem,</div><div class="l">nutritur volucrumque potens et fulminis heres,</div><div class="l">gesturus summo tela trisulca Iovi.</div><div class="l">me quoque Pieriis temptatum saepius antris </div><div class="l">audet magna suo mittere Roma deo.</div><div class="l">iam dominas aures, iam regia tecta meremur</div><div class="l">et chelys Augusto iudice nostra sonat.</div></div><div class="pagebreak" id="index.xml-pb-d30e103">[Page v.1.p.270]</div><div class="textpart" id="poem.7"><h3><span class="headingNumber">1.2. </span></h3><div class="l">Tertia Romulei sumant exordia fasces</div><div class="l">terque tuas ducat bellatrix pompa curules;</div><div class="l">festior annus eat cinctusque imitata Gabinos</div><div class="l">dives Hydaspeis augescat purpura gemmis;</div><div class="l">succedant armis trabeae, tentoria lictor </div><div class="l">ambiat et Latiae redeant ad signa secures,</div><div class="l">tuque o qui patrium curis aequalibus orbem</div><div class="l">Eoo cum fratre regis, precede secundis</div><div class="l">alitibus Phoebique novos ordire meatus,</div><div class="l">spes votumque poli, quem primo a limine vitae </div><div class="l">nutrix aula fovet, strictis quem fulgida telis</div><div class="l">inter laurigeros aluerunt castra triumphos.</div><div class="l">ardua privatos nescit Fortuna penates</div><div class="l">et regnum cum luce dedit. cognata potestas</div><div class="l">excepit Tyrio venerabile pignus in ostro </div><div class="l">lustravitque tuos aquilis victricibus ortus</div><div class="l">miles et in mediis cunabula praebuit hastis.</div><div class="l">te nascente ferox toto Germania Rheno</div><div class="pagebreak" id="index.xml-pb-d30e142">[Page v.1.p.272]</div><div class="l">intremuit movitque suas formidine silvas</div><div class="l">Caucasus et positis numen confessa pharetris </div><div class="l">ignavas Meroe traxit de crine sagittas.</div><div class="l">reptasti per scuta puer, regumque recentes</div><div class="l">exuviae tibi ludus erant, primusque solebas</div><div class="l">aspera complecti torvum post proelia patrem,</div><div class="l">signa triumphato quotiens flexisset ab Histro </div><div class="l">Arctoa de strage calens, et poscere partem</div><div class="l">de spoliis, Scythicos arcus aut rapta Gelonis</div><div class="l">cingula vel iaculum Daci vel frena Suebi.</div><div class="l">ille coruscanti clipeo te saepe volentem</div><div class="l">sustulit adridens et pectore pressit anhelo </div><div class="l">intrepidum ferri galeae nec triste timentem</div><div class="l">fulgur et ad summas tendentem brachia cristas,</div><div class="l">tum sic laetus ait: “rex o stellantis Olympi,</div><div class="l">talis perdomito redeat mihi filius hoste,</div><div class="l">Hyrcanas populatus opes aut caede superbus </div><div class="l">Assyria, sic ense rubens, sic flamine crebro</div><div class="l">turbidus et grato respersus pulvere belli,</div><div class="l">armaque gaviso referat captiva parenti.”</div><div class="l">Mox ubi firmasti recto vestigia gressu,</div><div class="l">non tibi desidias molles nec marcida luxu </div><div class="l">otia nec somnos genitor permisit inertes,</div><div class="l">sed nova per duros instruxit membra labores</div><div class="l">et cruda teneras exercuit indole vires:</div><div class="l">frigora saeva pati, gravibus non cedere nimbis,</div><div class="l">aestivum tolerare iubar, transnare sonoras </div><div class="l">torrentum furias, ascensu vincere montes,</div><div class="pagebreak" id="index.xml-pb-d30e202">[Page v.1.p.274]</div><div class="l">planitiem cursu, valles et concava saltu,</div><div class="l">nec non in clipeo vigiles producere noctes,</div><div class="l">in galea potare nives, nunc spicula cornu</div><div class="l">tendere, nunc glandes Baleari spargere funda. </div><div class="l">quoque magis nimium pugnae inflammaret amorem,</div><div class="l">facta tui numerabat avi, quem litus adustae</div><div class="l">horrescit Libyae ratibusque impervia Thule:</div><div class="l">ille leves Mauros nec falso nomine Pictos</div><div class="l">edomuit Scottumque vago mucrone secutus </div><div class="l">fregit Hyperboreas remis audaeibus undas</div><div class="l">et geminis fulgens utroque sub axe tropacis</div><div class="l">Tethyos alternae refluas calcavit harenas.</div><div class="l">hos tibi virtutum stimulos, haec semina laudum,</div><div class="l">haec exempla dabat. non ocius hausit Achilles </div><div class="l">semiferi praecepta senis, seu cuspidis artes</div><div class="l">sive lyrae cantus medieas seu disceret herbas.</div><div class="l">Interea turbata fides, civilia rursus</div><div class="l">bella tonant dubiumque quatit discordia mundum.</div><div class="l">pro crimen superum, longi pro dedecus aevi: </div><div class="l">barbarus Hesperias exul possederat urbes</div><div class="l">sceptraque deiecto dederat Romana clienti.</div><div class="l">iam princeps molitur iter gentesque remotas</div><div class="l">colligit Aurorae, tumidus quascumque pererrat </div><div class="l">Euphrates, quas lustrat Halys, quas ditat Orontes;</div><div class="l">turiferos Arabes saltus, vada Caspia Medi,</div><div class="l">Armenii Phasin, Parthi liquere Niphaten.</div><div class="l">Quae tibi tum Martis rabies quantusque sequendi</div><div class="l">ardor erat? quanto flagrabant pectora voto</div><div class="pagebreak" id="index.xml-pb-d30e261">[Page v.1.p.276]</div><div class="l">optatas audire tubas campique cruenta </div><div class="l">tempestate frui truncisque inmergere plantas?</div><div class="l">ut leo, quem fulvae matris spelunca tegebat</div><div class="l">uberibus solitum pasci, cum crescere sensit</div><div class="l">ungue pedes et terga iubis et dentibus ora,</div><div class="l">iam negat imbelles epulas et rupe relicta </div><div class="l">Gaetulo comes ire patri stabulisque minari</div><div class="l">aestuat et celsi tabo sordere iuvenci.</div><div class="l">ille vetat rerumque tibi commendat habenas</div><div class="l">et sacro meritos ornat diademate crines.</div><div class="l">tantaque se rudibus pietas ostendit in annis, </div><div class="l">sic aetas animo cessit, quererentur ut omnes</div><div class="l">imperium tibi sero datum. Victoria velox</div><div class="l">auspiciis effecta tuis. Pugnastis uterque:</div><div class="l">tu fatis genitorque manu. te propter et Alpes</div><div class="l">invadi faciles cauto nec profuit hosti </div><div class="l">munitis haesisse locis: spes inrita valli</div><div class="l">concidit et scopulis patuerunt claustra revulsis.</div><div class="l">te propter gelidis Aquilo de monte procellis</div><div class="l">obruit adversas acies revolutaque tela</div><div class="l">vertit in auctores et turbine reppulit hastas </div><div class="l">o nimium dilecte deo, cui fundit ab antris</div><div class="l">Aeolus armatas hiemes, cui militat aether</div><div class="l">et coniurati veniunt ad classica venti.</div><div class="l">Alpinae rubuere nives, et Frigidus amnis</div><div class="pagebreak" id="index.xml-pb-d30e315">[Page v.1.p.278]</div><div class="l">mutatis fumavit aquis turbaque cadentum </div><div class="l">staret, ni rapidus iuvisset flumina sanguis.</div><div class="l">At ferus inventor scelerum traiecerat altum</div><div class="l">non uno mucrone latus, duplexque tepebat</div><div class="l">ensis, et ultrices in se converterat iras</div><div class="l">tandem iusta manus. iam libertate reducta, </div><div class="l">quamvis emeritum peteret natura reverti</div><div class="l">numen et auratas astrorum panderet arces</div><div class="l">nutaretque oneris venturi conscius Atlas,</div><div class="l">distulit Augustus cupido se credere caelo,</div><div class="l">dura tibi pacatum praesenti traderet orbem. </div><div class="l">nec mora: Bistoniis alacer consurgis ab oris,</div><div class="l">inter barbaricas ausus transire cohortes</div><div class="l">impavido vultu; linquis Rhodopeia saxa</div><div class="l">Orpheis animata modis; iuga deseris Oetes</div><div class="l">Herculeo damnata rogo; post Pelion intras </div><div class="l">Nereis inlustre toris; te pulcher Enipeus</div><div class="l">celsaque Dodone stupuit rursusque locutae</div><div class="l">in te Chaoniae moverunt carmina quercus.</div><div class="l">Illyrici legitur plaga litoris; arva teruntur</div><div class="l">Dalmatiae; Phrygii numerantur stagna Timavi. </div><div class="l">gaudent Italiae sublimibus oppida muris</div><div class="l">adventu sacrata tuo, summissus adorat</div><div class="l">Eridanus blandosque iubet mitescere fluctus</div><div class="l">et Phaethonteas solitae deflere ruinas</div><div class="l">roscida frondosae revocant electra sorores. </div><div class="l">Quanti tum iuvenes, quantae sprevere pudorem</div><div class="l">spectandi studio matres, puerisque severi</div><div class="pagebreak" id="index.xml-pb-d30e374">[Page v.1.p.280]</div><div class="l">certavere senes, cum tu genitoris amico</div><div class="l">exceptus gremio mediam veherere per urbem</div><div class="l">velaretque pios communis laurea currus! </div><div class="l">quis non Luciferum roseo cum Sole videri</div><div class="l">credidit aut iunctum Bromio radiare Tonantem?</div><div class="l">floret cristatis exercitus undique turmis,</div><div class="l">quisque sua te voce canens. praestringit aena</div><div class="l">lux oculos, nudique seges Mavortia ferri </div><div class="l">ingeminat splendore diem, pars nobilis arcu,</div><div class="l">pars longe iaculis, pars comminus horrida contis;</div><div class="l">hi volucres tollunt aquilas, hi picta draconum</div><div class="l">colla levant, multusque tumet per nubila serpens</div><div class="l">iratus stimulante Noto vivitque receptis </div><div class="l">flatibus et vario mentitur sibila tractu.</div><div class="l">Ut ventum ad sedes, cunctos discedere tectis</div><div class="l">dux iubet et generum compellat talibus ultro:</div><div class="l">“bellipotens Stilicho, cuius mihi robur in armis,</div><div class="l">pace probata fides: quid enim per proelia gessi </div><div class="l">te sine? quem merui te non sudante triumphum?</div><div class="l">Odrysium pariter Getico foedavimus Hebrum</div><div class="l">sanguine, Sarmaticas pariter prostravimus alas</div><div class="l">Riphaeaque simul fessos porreximus artus</div><div class="l">in glacie stantemque rota sulcavimus Histrum: </div><div class="l">ergo age, me quoniam caelestis regia poscit,</div><div class="l">tu curis succede meis, tu pignora solus</div><div class="l">nostra fove: geminos dextra tu protege fratres.</div><div class="pagebreak" id="index.xml-pb-d30e430">[Page v.1.p.282]</div><div class="l">per consanguineos thalamos noctemque beatam,</div><div class="l">per taedas, quas ipsa tuo regina levavit </div><div class="l">coniugio sociaque nurum produxit ab aula,</div><div class="l">indue mente patrem, crescentes dilige fetus</div><div class="l">ut ducis, ut soceri. lamiam securus ad astra</div><div class="l">te custode ferar; rupta si mole Typhoeus</div><div class="l">prosiliat, vinclis Tityos si membra resolvat, </div><div class="l">si furor Enceladi proiecta mugiat Aetna,</div><div class="l">opposito Stilichone cadent.” Nec plura locutus,</div><div class="l">sicut erat, liquido signavit tramite nubes</div><div class="l">ingrediturque globum Lunae limenque relinquit</div><div class="l">Arcados et Veneris clementes advolat auras. </div><div class="l">hinc Phoebi permensus iter flammamque nocentem</div><div class="l">Gradivi placidumque Iovem; stetit arce suprema,</div><div class="l">algenti qua zona riget Saturnia tractu.</div><div class="l">machina laxatur caeli rutilaeque patescunt</div><div class="l">sponte fores. Arctoa parat convexa Bootes, </div><div class="l">australes reserat portas succinctus Orion</div><div class="l">invitantque novum sidus, pendentque vicissim</div><div class="l">quas partes velit ipse sequi, quibus esse sodalis</div><div class="l">dignetur stellis aut qua regione morari.</div><div class="l">o decus aetherium, terrarum gloria quondam, </div><div class="l">te tuus Oceanus natali gurgite lassum</div><div class="l">excipit et notis Hispania proluit undis.</div><div class="l">fortunate parens, primos cum detegis ortus,</div><div class="l">adspicis Arcadium; cum te proclivior urges,</div><div class="l">occiduum visus remoratur Honorius ignem; </div><div class="l">et quocumque vagos flectas sub cardine cursus,</div><div class="pagebreak" id="index.xml-pb-d30e490">[Page v.1.p.284]</div><div class="l">natorum per regna venis, qui mente serena</div><div class="l">maturoque regunt iunctas moderamine gentes,</div><div class="l">saecula qui rursus formant meliore metallo.</div><div class="l">luget Avarities Stygiis innexa catenis </div><div class="l">cumque suo demens expellitur Ambitus auro.</div><div class="l">non dominantur opes nec corrumpentia sensus</div><div class="l">dona valent: emitur sola virtute potestas.</div><div class="l">Unanimi fratres, quorum mare terraque fatis</div><div class="l">debetur, quodcumque manus evasit avitas, </div><div class="l">quod superest patri: vobis iam Mulciber arma</div><div class="l">praeparat et Sicula Cyclops incude laborat,</div><div class="l">Brontes innumeris exasperat aegida signis,</div><div class="l">altum fulminea crispare in casside conum</div><div class="l">festinat Steropes, nectit thoraca Pyragmon </div><div class="l">ignifluisque gemit Lipare fumosa cavernis.</div><div class="l">vobis Ionia virides Neptunus in alga</div><div class="l">nutrit equos, qui summa freti per caerula possint</div><div class="l">ferre viam segetemque levi percurrere motu,</div><div class="l">nesciat ut spumas nec proterat ungula culmos. </div><div class="l">iam video Babylona rapi Parthumque coactum</div><div class="l">non ficta trepidare fuga, iam Bactra teneri</div><div class="l">legibus et famulis Gangen pallescere ripis</div><div class="l">gemmatosque humilem dispergere Persida cultus.</div><div class="l">ite per extremum Tanaim pigrosque Triones, </div><div class="l">ite per ardentem Libyam, superate vapores</div><div class="l">solis et arcanos Nili deprendite fontes,</div><div class="l">Herculeum finem, Bacchi transcurrite metas:</div><div class="l">vestri iuris erit, quidquid complectitur axis,</div><div class="l">vobis Rubra dabunt pretiosas aequora conchas, </div><div class="l">Indus ebur, ramos Panchaia, vellera Seres.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:20Z.
	       SAXON HE 9.8.0.5.
		 --></address></div></body></html>