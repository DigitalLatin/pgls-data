<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Fescinnina de nuptiis Honorii Augusti</title><meta name="author" content="Claudianus, Claudius" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Fescinnina de nuptiis Honorii Augusti" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Fescinnina de nuptiis Honorii Augusti</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e60">[Page v.1.p.230]</div><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">princeps corusco sidere pulclirior, </div><div class="l">Parthis sagittas tendere doctior, </div><div class="l">eques Gelonis imperiosior, </div><div class="l">quae digna mentis laus erit arduae? </div><div class="l">quae digna formae laus erit igneae? </div><div class="l">te Leda mallet quam dare Castorem; </div><div class="l">praefert Achilli te proprio Thetis; </div><div class="l">victum fatetur Delos Apollinem: </div><div class="l">credit minorem Lydia Liberum. </div><div class="l">tu cum per altas impiger ilices </div><div class="l">freno citatum cornipedem reges </div><div class="l">ludentque ventis instabiles comae^ </div><div class="l">telis iacebunt sponte tuis ferae </div><div class="l">gaudensque sacris vulneribus leo </div><div class="l">admittet hastam morte superbior. </div><div class="l">Venus reversum spernit Adonidem, </div><div class="l">damnat reductum Cynthia Virbium. </div><div class="l">cum post labores sub platani voles </div><div class="l">virentis umbra vel gelido specu </div><div class="l">torrentiorem fallere Sirium </div><div class="l">et membra somno fessa resolveris: </div><div class="l">quantus uret tum Dryadas calor! </div><div class="l">quot aestuantes ancipiti gradu </div><div class="l">furtiva carpent oscula Naides!</div><div class="pagebreak" id="index.xml-pb-d30e112">[Page v.1.p.232]</div><div class="l">quis vero acerbis horridior Scythis, </div><div class="l">quis beluarum corde furentior,</div><div class="l">qui, cum micantem te prope viderit,</div><div class="l">non optet ultro servitium pati,</div><div class="l">qui non catenas adripiat libens</div><div class="l">colloque poscat vincula libero? </div><div class="l">tu si nivalis per iuga Caucasi </div><div class="l">saevas petisses pulcher Amazonas,</div><div class="l">peltata pugnas desereret cohors</div><div class="l">sexu recepto; patris et inmemor</div><div class="l">inter frementes Hippolyte tubas </div><div class="l">strictam securim languida poneret</div><div class="l">et seminudo pectore cingulum</div><div class="l">forti negatum solveret Herculi,</div><div class="l">bellumque solus conficeret decor.</div><div class="l">Beata, quae te mox faciet virum </div><div class="l">primisque sese iunget amoribus.</div></div><div class="textpart" id="poem.12"><h3><span class="headingNumber">1.2. </span></h3><div class="l">Age cuncta nuptiali</div><div class="l">redimita vere tellus</div><div class="l">celebra toros eriles;</div><div class="l">omne nemus cum fluviis,</div><div class="l">omne canat profundum </div><div class="l">Ligures favete campi,</div><div class="l">Veneti favete montes,</div><div class="l">subitisque se rosetis</div><div class="l">vestiat Alpinus apex</div><div class="l">et rubeant pruinae. </div><div class="l">Athesis strepat choreis</div><div class="l">calamisque flexuosus</div><div class="l">leve Mincius susurret</div><div class="pagebreak" id="index.xml-pb-d30e176">[Page v.1.p.234]</div><div class="l">et Padus electriferis</div><div class="l">admoduletur alnis; </div><div class="l">epulisque iam repleto</div><div class="l">resonet Quirite Thybris</div><div class="l">dominique laeta votis</div><div class="l">aurea septemgeminas</div><div class="l">Roma coronet arces. </div><div class="l">procul audiant Hiberi,</div><div class="l">fluit unde semen aulae,</div><div class="l">ubi plena laurearum</div><div class="l">imperio feta domus</div><div class="l">vix numeral triumphos. </div><div class="l">habet hinc patrem maritus,</div><div class="l">habet hinc puella matrem</div><div class="l">geminaque parte ductum</div><div class="l">Caesareum flumineo</div><div class="l">stemma recurrit ortu. </div><div class="l">decorent virecta Baetim,</div><div class="l">Tagus intumescat auro</div><div class="l">generisque procreator</div><div class="l">sub vitreis Oceanus</div><div class="l">luxurietur antris. </div><div class="l">Oriensque regna fratrum</div><div class="l">simul Occidensque plaudat;</div><div class="l">placide iocentur urbes,</div><div class="l">quaeque novo quaeque nitent</div><div class="l">deficiente Phoebo. </div><div class="l">Aquiloniae procellae,</div><div class="l">rabidi tacete Cauri,</div><div class="l">taceat sonorus Auster.</div><div class="l">solus ovantem Zephyrus</div><div class="l">perdominetur annum. </div></div><div class="pagebreak" id="index.xml-pb-d30e244">[Page v.1.p.236]</div><div class="textpart" id="poem.13"><h3><span class="headingNumber">1.3. </span></h3><div class="l">Solitas galea fulgere comas,</div><div class="l">Stilicho, molli necte corona,</div><div class="l">cessent litui saevumque procul</div><div class="l">Martem felix taeda releget.</div><div class="l">tractus ab aula rursus in aulam </div><div class="l">redeat sanguis, patris officiis</div><div class="l">iunge potenti pignora dextra.</div><div class="l">gener Augusti pridem fueras,</div><div class="l">nunc rursus eris socer Augusti.</div><div class="l">quae iam rabies livoris erit? </div><div class="l">vel quis dabitur color invidiae?</div><div class="l">Stilicho socer est, pater est Stilicho.</div></div><div class="textpart" id="poem.14"><h3><span class="headingNumber">1.4. </span></h3><div class="l">Attollens thalamis Idalium iubar</div><div class="l">dilectus Veneri nascitur Hesperus,</div><div class="l">iam nuptae trepidat sollicitus pudor,</div><div class="l">iam produnt lacrimas flammea simplices.</div><div class="l">ne cessa, iuvenis, comminus adgredi, </div><div class="l">impacata licet saeviat unguibus.</div><div class="l">non quisquam fruitur veris odoribus</div><div class="l">Hyblaeos latebris nec spoliat favos,</div><div class="l">si fronti caveat, si timeat rubos;</div><div class="l">armat spina rosas, mella tegunt apes. </div><div class="l">crescunt difficili gaudia iurgio</div><div class="l">accenditque magis, quae refugit, Venus,</div><div class="l">quod flenti tuleris, plus sapit osculum.</div><div class="l">dices <span class="q">‘o!’</span> quotiens, “hoc mihi dulcius</div><div class="l">quam flavos deciens vincere Sarmatas!”</div><div class="pagebreak" id="index.xml-pb-d30e306">[Page v.1.p.238]</div><div class="l">Adspirate novam pectoribus fidem</div><div class="l">mansuramque facem tradite sensibus.</div><div class="l">tam iunctis manibus nectite vincula,</div><div class="l">quam frondens hedera stringitur aesculus,</div><div class="l">quam lento premitur palmite populus, </div><div class="l">et murmur querula blandius alite</div><div class="l">Unguis adsiduo reddite mutuis.</div><div class="l">et labris animum conciliantibus</div><div class="l">alternum rapiat somnus anhelitum.</div><div class="l">amplexu caleat purpura regio </div><div class="l">et vestes Tyrio sanguine fulgidas</div><div class="l">alter virgineus nobilitet cruor.</div><div class="l">tum victor madido prosilias toro</div><div class="l">nocturni referens vulnera proelii.</div><div class="l">Ducant pervigiles carmina tibiae </div><div class="l">permissisque iocis turba licentior</div><div class="l">exultet tetricis libera legibus.</div><div class="l">passim cum ducibus ludite milites,</div><div class="l">passim cum pueris ludite virgines.</div><div class="l">haec vox aetheriis insonet axibus, </div><div class="l">haec vox per populos, per mare transeat!</div><div class="l"><span class="q">‘formosus Mariam ducit Honorius.’</span></div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Claudianus, Claudius.
	    Date: 2015-12-03<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:06:13Z.
	       SAXON HE 9.8.0.5.
		 --></address></div></body></html>