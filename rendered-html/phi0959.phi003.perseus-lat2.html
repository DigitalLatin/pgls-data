<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Art of Beauty</title><meta name="author" content="P. Ovidius Naso" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Art of Beauty" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Art of Beauty</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="textpart" id="index.xml-body.1_div.1_div.1"><h3><span class="headingNumber">1.1. </span></h3><div class="l">Discite quae faciem commendet cura, puellae,</div><div style="text-indent: 5em">Et quo sit vobis forma tuenda modo.</div><div class="l">Cultus humum sterilem Cerealia pendere iussit</div><div style="text-indent: 5em">Munera, mordaces interiere rubi.</div><div class="l">Cultus et in pomis sucos emendat acerbos,</div><div style="text-indent: 5em">Fissaque adoptivas accipit arbor opes.</div><div class="l">Culta placent. auro sublimia tecta linuntur,</div><div style="text-indent: 5em">Nigra sub imposito marmore terra latet:</div><div class="l">Vellera saepe eadem Tyrio medicantur aëno:</div><div style="text-indent: 5em">Sectile deliciis India praebet ebur.</div><div class="l">Forsitan antiquae Tatio sub rege Sabinae</div><div style="text-indent: 5em">Maluerint, quam se, rura paterna coli:</div><div class="l">Cum matrona, premens altum rubicunda sedile,</div><div style="text-indent: 5em">Assiduum duro pollice nebat opus,</div><div class="l">Ipsaque claudebat quos filia paverat agnos,</div><div style="text-indent: 5em">Ipsa dabat virgas caesaque ligna foco.</div><div class="l">At vestrae matres teneras peperere puellas.</div><div style="text-indent: 5em">Vultis inaurata corpora veste tegi,</div><div class="l">Vultis odoratos positu variare capillos,</div><div style="text-indent: 5em">Conspicuam gemmis vultis habere manum:</div><div class="l">Induitis collo lapides oriente petitos,</div><div style="text-indent: 5em">Et quantos onus est aure tulisse duos.</div><div class="l">Nec tamen indignum: sit vobis cura placendi,</div><div style="text-indent: 5em">Cum comptos habeant saecula nostra viros. </div><div class="l">Feminea vestri poliuntur lege mariti,</div><div style="text-indent: 5em">Et vix ad cultus nupta, quod addat, habet.</div><div class="l">Se sibi quaeque parant, nec quos venentur amores</div><div style="text-indent: 5em">Refert; munditia crimina nulla merent.</div><div class="l">Rure latent finguntque comas; licet arduus illas</div><div style="text-indent: 5em">Celet Athos, cultas altus habebit Athos.</div><div class="l">Est etiam placuisse sibi cuicumque voluptas;</div><div style="text-indent: 5em">Virginibus cordi grataque forma sua est.</div><div class="l">Laudatas homini volucris Iunonia pennas</div><div style="text-indent: 5em">Explicat, et forma multa superbit avis.</div><div class="l">Sic potius vos urget amor quam fortibus herbis,</div><div style="text-indent: 5em">Quas maga terribili subsecat arte manus.</div><div class="l">Nec vos graminibus nec mixto credite suco,</div><div style="text-indent: 5em">Nec temptate nocens virus amantis equae;</div><div class="l">Nec mediae Marsis finduntur cantibus angues,</div><div style="text-indent: 5em">Nec redit in fontes unda supina suos;</div><div class="l">Et quamvis aliquis Temesaea removerit aera,</div><div style="text-indent: 5em">Numquam Luna suis excutietur equis.</div><div class="l">Prima sit in vobis morum tutela, puellae.</div><div style="text-indent: 5em">Ingenio facies conciliante placet.</div><div class="l">Certus amor morum est: formam populabitur aetas,</div><div style="text-indent: 5em">Et placitus rugis vultus aratus erit.</div><div class="l">Tempus erit, quo vos speculum vidisse pigebit,</div><div style="text-indent: 5em">Et veniet rugis altera causa dolor.</div><div class="l">Sufficit et longum probitas perdurat in aevum,</div><div style="text-indent: 5em">Perque suos annos hinc bene pendet amor. <span style="text-indent: 5em">carte 50</span></div><div class="l">Dic age, cum teneros somnus dimiserit artus,</div><div style="text-indent: 5em">Candida quo possint ora nitere modo.</div><div class="l">Hordea, quae Libyci ratibus misere coloni,</div><div style="text-indent: 5em">Exue de palea tegminibusque suis.</div><div class="l">Par ervi mensura decem madefiat ab ovis:</div><div style="text-indent: 5em">Sed cumulent libras hordea nuda duas.</div><div class="l">Haec ubi ventosas fuerint siccata per auras,</div><div style="text-indent: 5em">Lenta iube scabra frangat asella mola:</div><div class="l">Et quae prima cadent vivaci cornua cervo,</div><div style="text-indent: 5em">Contere in haec (solidi sexta fac assis eat).</div><div class="l">Iamque ubi pulvereae fuerint confusa farinae,</div><div style="text-indent: 5em">Protinus in cumeris omnia cerne cavis.</div><div class="l">Adice narcissi bis sex sine cortice bulbos,</div><div style="text-indent: 5em">Strenua quos puro marmore dextra terat.</div><div class="l">Sextantemque trahat gummi cum semine Tusco:</div><div style="text-indent: 5em">Huc novies tanto plus tibi mellis eat.</div><div class="l">Quaecumque afficiet tali medicamine vultum</div><div style="text-indent: 5em">Fulgebit speculo levior ipsa suo.</div><div class="l">Nec tu pallentes dubita torrere lupinos,</div><div style="text-indent: 5em">Et simul inflantes corpora frige fabas;</div><div class="l">Utraque sex habeant aequo discrimine libras,</div><div style="text-indent: 5em">Utraque da nigris comminuenda molis.</div><div class="l">Nec cerussa tibi nec nitri spuma rubentis</div><div style="text-indent: 5em">Desit et Illyrica quae venit iris humo.</div><div class="l">Da validis iuvenum pariter subigenda lacertis:</div><div style="text-indent: 5em">Sed iustum tritis uncia pondus erit.</div><div class="l">Addita de querulo volucrum medicamina nido</div><div style="text-indent: 5em">Ore fugant maculas: alcyonea vocant. </div><div class="l">Pondere, si quaeris, quo sim contentus in illis,</div><div style="text-indent: 5em">Quod trahit in partes uncia secta duas.</div><div class="l">Ut coeant apteque lini per corpora possint,</div><div style="text-indent: 5em">Adice de flavis Attica mella favis.</div><div class="l">Quamvis tura deos irataque numina placent,</div><div style="text-indent: 5em">Non tamen accensis omnia danda focis.</div><div class="l">Tus ubi miscueris radenti tubera nitro,</div><div style="text-indent: 5em">Ponderibus iustis fac sit utrimque triens.</div><div class="l">Parte minus quarta dereptum cortice gummi,</div><div style="text-indent: 5em">Et modicum e myrrhis pinguibus adde cubum.</div><div class="l">Haec ubi contrieris, per densa foramina cerne:</div><div style="text-indent: 5em">Pulvis ab infuso melle premendus erit.</div><div class="l">Profuit et marathros bene olentibus addere myrrhis,</div><div style="text-indent: 5em">(Quinque trahant marathri scrupula, myrrha novem)</div><div class="l">Arentisque rosae quantum manus una prehendat,</div><div style="text-indent: 5em">Cumque Ammoniaco mascula tura sale.</div><div class="l">Hordea quem faciunt, illis affunde cremorem:</div><div style="text-indent: 5em">Aequent expensas cum sale tura rosas.</div><div class="l">Tempore sint parvo molli licet illita vultu,</div><div style="text-indent: 5em">Haerebit toto multus in ore color.</div><div class="l">Vidi quae gelida madefacta papavera lympha</div><div style="text-indent: 5em">Contereret, teneris illineretque genis.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>P. Ovidius Naso.
	    Date: 2015-03-11<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:00:37Z.
	       SAXON HE 9.8.0.5.
		 --></address></div></body></html>