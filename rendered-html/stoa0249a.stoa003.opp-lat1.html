<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Corpus Scriptorum Ecclesiasticorum Latinorum (CSEL)</title><meta name="author" content="" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Corpus Scriptorum Ecclesiasticorum Latinorum (CSEL)" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Corpus Scriptorum Ecclesiasticorum Latinorum (CSEL)</h1></div><!--TEI front--><h2>Table of contents</h2><ul class="toc toc_body"><li class="toc"><span class="headingNumber">1. </span><a lang="lat" class="toc toc_0" href="#index.xml-body.1_div.1">APPENDIX: epistularum a Saluiano et ab Hilario et a Rustico   ad Eucherium datarum. I. DOMINO ET DULCI SUO EUCHERIO EPISCOPO SALUIANUS. </a></li></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span><span class="head"><span class="titlem">APPENDIX: epistularum a Saluiano et ab Hilario et a Rustico <br /> ad Eucherium datarum.</span></span><br /><span class="head"><span class="titlem">I. DOMINO ET DULCI SUO EUCHERIO EPISCOPO SALUIANUS. </span></span></h2><div class="pagebreak" id="index.xml-pb-d30e112">[Page 197]</div><p>Legi libros, quos transmisisti, stilo breues, doctrina uberes, <br /> lectione expeditos, instructione perfectos, menti tuae et pietati pares. <br /> nec miror, quod tam utile ac pulchrum opus ad institutionem <br /> potissimum sanctorum ac beatorum pignorum condidisti. cum enim <br /> eximium in eis templum deo aedificaueris, doctrina nonae eruditionis <br /> quasi summum aedificii tui culmen ornasti, et ut indoles <br /> sanctae aeque doctrina ac uita inlustrarentur, quos morali institutione <br /> formaueras, spiritali instructione decorasti. superest ut <br /> dominus deus noster, cuius dono admirandissimi iuuenes tales sunt, <br /> pares eos faciat libris tuis, id est, ut quicquid illi continent in <br /> mysterio, hoc uterque illorum habeat in sensu. et quia iam dispensatione <br /> diuina atque iudicio etiam magistri ecclesiae esse <br /> coeperunt, donet hoc benignissima dei pietas, ut doctrina illorum <br /> fructus sit ecclesiarum et tuus, profectuque excellentissimo tam <br /> illum ornent, a quo sunt geniti, quam eos quos ipsi institutione <br /> sua generauerint. mihique hoc, etsi non inter omnia, certe uel <br /> post omnia misericors deus tribuat, ut qui fuerunt discipuli quondam <br /> mei, sint nunc cotidie oratores mei. uale, mi domine et <br /> dulcis meus.</p></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a>Â </div><address>Date: 2014<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T17:33:45Z.
	       SAXON HE 9.8.0.5.
		 --></address></div></body></html>