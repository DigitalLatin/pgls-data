<html xmlns="http://www.w3.org/1999/xhtml" xml:lang="en"><head><meta http-equiv="Content-Type" content="text/html; charset=utf-8" /><!--THIS FILE IS GENERATED FROM AN XML MASTER. DO NOT EDIT (5)--><title>Epistularum — Genethliacon ad Ausonium Nepotem</title><meta name="author" content="Ausonius, Decimus Magnus" /><meta name="generator" content="Text Encoding Initiative Consortium XSLT stylesheets" /><meta name="DC.Title" content="Epistularum — Genethliacon ad Ausonium Nepotem" /><meta name="DC.Type" content="Text" /><meta name="DC.Format" content="text/html" /><link href="http://www.tei-c.org/release/xml/tei/stylesheet/tei.css" rel="stylesheet" type="text/css" /><link rel="stylesheet" media="print" type="text/css" href="http://www.tei-c.org/release/xml/tei/stylesheet/tei-print.css" /></head><body class="simple" id="TOP"><div class="stdheader autogenerated"><h1 class="maintitle">Epistularum — Genethliacon ad Ausonium Nepotem</h1></div><!--TEI front--><h2>Table of contents</h2><ul class="toc toc_body"></ul><!--TEI body--><div lang="lat" class="edition" id="index.xml-body.1_div.1"><h2 lang="lat"><span class="headingNumber">1. </span></h2><div class="pagebreak" id="index.xml-pb-d30e65">[Page v.2.p.68]</div><div class="textpart" id="index.xml-body.1_div.1_div.1"><h3><span class="headingNumber">1.1. </span><span class="head">GENETHLIACOS AD AUSONIUM NEPOTEM AUSONIUS AVUS AUSONIO NEPOTI</span></h3><div class="l">carmina prima tibi eum iam puerilibus annis</div><div class="l">traderet adsidui permulcens cura magistri</div><div class="l">inbueretque novas aures sensusque sequaces,</div><div class="l">ut respondendas docili quoque murmure voees</div><div class="l">emendata rudi perferret lingua palato, </div><div class="l">addidimus nil triste senes, ne cura monendi</div><div class="l">laederet aut dulces gustus vitiaret amaris.</div><div class="l">at modo, cum motu vigeas iam puberis aevi</div><div class="l">fortiaque a teneris possis secernere et ipse</div><div class="l">admonitor morumque tibi fandique videri, </div><div class="l">accipe non praecepta equidem, set vota precantis</div><div class="l">et gratantis avi festum ad sollemne nepotis.</div><div class="l">adnuit, ut reducem fatorum ab fine senectam</div><div class="l">sospes agam festumque diem dubitataque cernam</div><div class="l">sidera, deposito prope conclamatus in aevo. </div><div class="l">hoc, mellite nepos, duplicato faenore partum</div><div class="l">natali accedente tuo, munusque salutis</div><div class="l">plenius hoc nostrae, quod iam tibi puberis aevi</div><div class="l">crescit honos iuvenemque senex iam cerno nepotem.</div><div class="l">Sexta tibi haec primo remeat trieteris ab anno, </div><div class="l">Septembres notis referens natalibus idus.</div><div class="pagebreak" id="index.xml-pb-d30e113">[Page v.2.p.70]</div><div class="l">Idus alma dies, geniis quoque culta deorum.</div><div class="l">Sextiles Hecate Latonia vindicat idus,</div><div class="l">Mercurius Maias, superorum adiunctas honori.</div><div class="l">Octobres olim genitus Maro dedicat idus:</div><div class="l">Idus saepe colas bis senis mensibus omnes,</div><div class="l">Ausonii quicumque mei celebraveris idus.</div><div class="l">Vale nepos dulcissime.</div></div></div><!--TEI back--><div class="stdfooter autogenerated"><div class="footer"><!--standard links to project, institution etc--><a class="plain" href="/">Home</a> </div><address>Ausonius, Decimus Magnus.
	    Date: 2015-12-07<br /><!--
	  Generated from index.xml using XSLT stylesheets version 7.45.0a
	       based on http://www.tei-c.org/Stylesheets/
	       on 2018-02-13T19:08:21Z.
	       SAXON HE 9.8.0.5.
		 --></address></div></body></html>